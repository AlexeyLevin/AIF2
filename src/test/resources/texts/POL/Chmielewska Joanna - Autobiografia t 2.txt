Joanna Chmielewska



Autobiografia
tom II
Pierwsza młodość


Uczmy się na cudzych biedach,
bo sami wszystkich popełnić nie zdążymy.
Pierwszego gacha sprzedałam za pół miliona złotych.
Tak ściśle biorąc, nie był to ani pierwszy, ani w ogóle prawdziwy gach. Raczej potencjalny. Lat miałam szesnaście i byłam straszliwie dumna, że podrywa mnie osobnik całkowicie dorosły, starszy prawie o dychę, żonaty, dzieciaty, i że mam na niego wpływ bez mała godny dziewiętnastowiecznej kurtyzany. Przepisywałam wówczas łacińskie teksty dla całej klasy na maszynie u ojca w biurze, a wielbiciel uparcie odwalał dodatkowe roboty w godzinach nadliczbowych i przy każdej okazji chwytał mnie w objęcia. Jako panienka przyzwoita i cnotliwa, protestowałam energicznie, ale w gruncie rzeczy pławiłam się w zachwycie.
Głupio mi było jednakże. Lubiłam czuć się w porządku, podobała mi się szlachetność, pokątne romanse i rozbijanie małżeństw, wedle wszelkich lektur i wpajanych we mnie poglądów, stanowiły coś jakby gorszego, niesmacznego i może nawet trochę hańbiącego. Stracić cnotę to jest sztuka na raz i nie należy marnować jedynej okazji w życiu byle jak, byle kiedy i z byle kim. Z drugiej znów strony facet mi się podobał, podrywanie też, miotałam się zatem w tym chaosie uczuciowym, raz pełna wyrzutów sumienia, raz satysfakcji, wciąż niepewna, co czynić. Aż do chwili, kiedy siła wyższa zadecydowała za mnie.
Mój ojciec grywał na loterii, bo toto–lotka jeszcze wtedy nie było, niezbyt drogo, ale za to na ogół fartownie. Raz wygrał pięćdziesiąt tysięcy, podatek w owym czasie od tego odrąbywano, dostał czterdzieści osiem i musiało to wydarzenie nastąpić w samych początkach imprezy, chyba w czterdziestym szóstym roku albo na początku czterdziestego siódmego, bo jakoś mi się kojarzy z naszym mieszkaniem w separatce szpitalnej na Wierzbnie. Wygrał, poszło, grał dalej.
Któregoś dnia moja matka, bardzo przejęta, wezwała mnie do łazienki. W obliczu normalnej wówczas ciasnoty mieszkaniowej łazienka stanowiła rodzaj azylu, gdzie załatwiało się sprawy w cztery oczy. Przedwojenna była, obszerna, wyłożona zieloną glazurą, z miejscem na balię, pralkę i dodatkowe umeblowanie.
— Nikomu nie mów — powiedziała moja matka. — Ojciec wygrał na loterii sto tysięcy złotych!
Pensja wynosiła wtedy około dziesięciu, za plakaty reklamowe dostawałam dwieście złotych. Usiadłam na wannie i pomyślałam:
„Mój Boże, gdyby ojciec wygrał pół miliona, słowo daję, puściłabym go w trąbę…!”
Nie ojca, rzecz jasna, tylko gacha. W jakiś sposób wydało mi się, że za wielką pomyślność powinno się zapłacić poświęceniem. Nie zdążyłam się odezwać, bo matka, po króciutkim wahaniu, podjęła męską decyzję.
— Zresztą, no dobrze, powiem ci prawdę. Ojciec wygrał nie sto tysięcy, tylko pół miliona!
O, twarz…! Słowo się rzekło, kobyłka u płotu. Znów się we mnie zakłębiły sprzeczne uczucia, ulga i żal, ulga była podwójna, a żal romantyczny, więc nawet przyjemny. Nigdy nieszczęsny podrywacz, niepomiernie zdumiony, nie doszedł przyczyn, dla których nie zdołał mnie więcej dopaść w sytuacji sprzyjającej, sam na sam. Widywać mnie mógł skolko ugodno, łacińskie teksty nadal przepisywałam, ale już zawsze przy ludziach. Dotrzymałam słowa, niczym Zawisza Czarny.
Pewne ułatwienie stanowił fakt, że tak naprawdę kochałam się wówczas w Heńku, moim kuzynie, bracie Lilki. Po większej części na odległość, on bowiem mieszkał na Śląsku, a ja w Warszawie, ale na duchu podtrzymywała mnie korespondencja i moje wizyty u nich, wakacyjne i czasem świąteczne. Ponadto od czasów Tomcia Palucha byłam już ogromnie doświadczona uczuciowo i nawet miałam za sobą ciężką tragedię, obficie udekorowaną kawałkami połamanego serca.
W wieku lat jedenastu przez połowę wakacji, i nawet jeszcze trochę potem, zakochana byłam w Jędrku z Ursynowa. Piękny to on nie był, ale za to reprezentował sobą samo życie, trochę przypominał Kmicica, też zuchwały szaleniec. Widywaliśmy się codziennie, raz zleciał z murku za pałacem w dwumetrowe pokrzywy i wybrnął z tej katastrofy mężnie, rozwalanie przez niego pieca w oficynie w moich oczach godne było zdobywania murów twierdzy, popełniał czyny rozmaite, przewyższające zgoła osiągnięcia w szrankach, i kochałam się w nim bez przeszkód, w upojeniu i najgłębszej tajemnicy. Może umarłabym z wrażenia, gdyby mnie na przykład objął ramieniem, ale na szczęście taki pomysł do głowy mu nie wpadł, wyszłam zatem z tych uczuć bez szwanku.
Zaraz następnego roku zmieniłam obiekt. Pojawił się Zdzich, też mieszkaniec ursynowskiego kompleksu, znacznie starszy, bo miał już siedemnaście lat, nad wyraz piękny chłopak. Ni z tego, ni z owego stwierdziłam nagle, że Zdzich jest bez porównania przystojniejszy od Jędrka, więc niby dlaczego mam się kochać w mniej przystojnym? Przestawiłam uczucia jak nożem ciachnął, w jednym mgnieniu oka. Nie wykluczam, iż młodzieniec również podkochiwał się we mnie przez kilka dni, ale byłam smarkata, więc skłonność nie mogła być trwała. Nie szkodzi, wmówiłam ją w siebie bardzo porządnie, podbudowała moje przekonanie Lucyna, zwracając mi uwagę, że Zdzich w nowym krawacie specjalnie spaceruje pod naszymi oknami, pogrążyłam się błogo w ufnym szczęściu i po kolejnym roku przeżyłam klęskę straszliwą.
Znów Lucyna, świeć Panie nad jej duszą, miała ślepy fart do moich wstrząsów. Już po wojnie spotkała byłych współmieszkańców i przywiozła wieść po prostu potworną, przyjechała z Ursynowa i oznajmiła, że Zdzich dostał szału na tle swojej narzeczonej Basi. Wielbi ją bez granic i w ogóle Romeo i Julia do pięt im nie sięgają. Cios to był okropny, grom z jasnego nieba, o mało się nie udusiłam ze zdenerwowania, szczególnie że musiałam symulować życzliwą obojętność, inaczej wyśmiewałyby się ze mnie przez całe życie. Na szczęście zaraz potem zakochałam się w Rudzielcu, trochę słabiej, ale jednak, więc rozpacz zelżała. Co do Zdzicha i Basi, są małżeństwem do dziś dnia i zadurzenia z młodych lat wszyscy rzewnie wspominamy.
Przeżycie to jednak było potężne i prawie czułam się dumna z ogromu tragedii, jaka na mnie spadła już w tak młodym wieku. Można powiedzieć: poznałam ten ból! Ho ho…
Następne ciosy uczuciowe dosięgły mnie, kiedy już miałam siedemnaście lat i prawdę mówiąc, tego okresu życia, na szczęście niezbyt długiego, darować sobie nie mogę. Przez kilka tygodni marnowałam czas tak skandalicznie, że włos się jeży i zgroza ogarnia.
Nastąpiło to pod sam koniec wakacji i na początku roku szkolnego. Po obozie nad morzem pojechałam do Cieszyna, wielka miłość do Heńka przeszła ze mnie na jego narzeczoną, sprzedanego gacha miałam już całkiem z głowy, a za to zakochana byłam na śmierć i życie w Stefanie, chłopaku z obozu. Mieszkał w Katowicach, ale ze względu na studia zamierzał przenieść się do Warszawy i wielkie nadzieje opętały mnie bez reszty. Umówieni byliśmy, przyjdzie z wizytą…
Od razu powiem, żeby nikt nie musiał zgadywać. Kłania się Zwyczajne życie. Komplikacje Tereski z Bogusiem mogłam opisać szczegółowo, doznania heroiny znając z autopsji, i nie pamiętałam tylko, czy rzeczywiście byliśmy razem w kinie. Świecący nos owszem, ale zatruwał mi życie tyle razy, że trudno mi ulokować go w czasie dokładnie, no i nie mieszkałam w willi, chociaż drzewo rąbać lubiłam. Reszta poniekąd się zgadza.
Wróciłam wtedy z Cieszyna chyba na tydzień przed końcem wakacji, bo pchała mnie niecierpliwość oczekiwania, i czekaniu się poświęciłam. Nie robiłam nic pożytecznego. Przed samą sobą udając, że jestem zajęta, prułam starą kieckę i wmawiałam w siebie zamiar przerobienia oraz gapiłam się przez okno na wznoszoną właśnie drugą stronę alei Niepodległości, gdzie za parkanem pracowali więźniowie. Obóz pracy, tak się to nazywało, hałasował do czwartej, co stanowiło dla mnie jakiś rodzaj pociechy, słyszałam przynajmniej życie, z którego chwilowo zrezygnowałam dobrowolnie, potem zapadała cisza i to już było coś okropnego. Ze zdenerwowania i trwałego napięcia nie byłam w stanie niczym się porządnie zająć, zdaje się, że po spruciu jednej kiecki przystąpiłam do prucia następnej, możliwe też, że zabrakło mi szmat i poprzestawałam na spisywaniu własnych wrażeń. W każdym razie tak przy pruciu, jak i przy pisaniu siedziałam przy biurku i na tym się moja aktywność kończyła.
Ostatni rok szkolny zaczął się i wcale nie pomógł. Z reguły na początku nauka rozkręcała się wolno, wielu lekcji do odrabiania nie było, wracałam ze szkoły, siadałam przy biurku i nadal rozpaczliwie marnowałam czas. Zmarnowałam w ten sposób co najmniej ze cztery tygodnie, bezpowrotnie, sama sobie przyłożyłabym zdrowo, ale już przepadło. W końcu trochę mi przeszło, przestałam wyłącznie czekać, jakaś odrobina życia mi wracała i nie spodziewałam się wizyty amanta codziennie o każdej porze. Oczywiście wtedy właśnie przyszedł.
Była akurat u mnie Janka, skończyłyśmy z lekcjami i zamierzałyśmy wyjść. Ona już miała płaszcz na sobie, ja swój chyba trzymałam w ręku, kiedy ktoś zadzwonił. Otworzyłam drzwi i skamieniałam, za nimi stał przedmiot marzeń.
Tak długo trwałam w niebiańskim osłupieniu, nie wpuszczając go do środka, że wreszcie spytał niedowierzająco:
— Nie poznajesz mnie?
Odzyskałam zdolność ruchu, ale nic więcej. Uczucia rzuciły mi się na rozum, z całą pewnością zachowałam się jak idiotka, bo Janka patrzyła na mnie z wyraźnym niesmakiem. Pojęcia nie mam, co zrobiłam z tym płaszczem, przyjąć chłopaka z jakimś sensem nie byłam zdolna, debilka z zakładu dla jednostek niedorozwiniętych lepiej by sobie dała radę. Skutek był okropny.
— Ależ wy chyba wychodzicie? — powiedział Stefan, młodzieniec dobrze wychowany i nie ogłuszony niczym. — Ja wam przeszkodziłem? Nie krępujcie się, wpadnę innym razem.
Akurat. Z wyjścia zrezygnowałam granitowo. Udało mi się zapytać tonem, który miał być lekki, a zawierał w sobie cały ładunek namiętnych emocji, całe moje oczekiwanie, cały ten kretyńsko zmarnowany czas:
— Dlaczego tak długo nie przychodziłeś…?!
— Bo sobie postanowiłem, że przyjadę trolejbusem — odparł beztrosko. — Mieli uruchomić linię, więc czekałem, no i wreszcie uruchomili…
Co pomyślałam o komunikacji miejskiej, lepiej nie mówić. Z całej wizyty ukochanego pamiętam tyle, że zgasło światło, co w owych czasach zdarzało się nagminnie i nie stanowiło ewenementu, siedzieliśmy przy jednej świecy, Janka przytomnie i miłosiernie udawała, że szuka w kuchni drugiej, całowaliśmy się na tapczanie i na tym właściwie koniec. Potem jeszcze zostało uzgodnione, że następnym razem przyjdzie w środę.
Od tamtego czasu uznałam środy za swoje pechowe dni. Czekałam na tę środę całą sobą, cud, że się nie rozleciałam na drobne kawałki, bo wszystko się we mnie trzęsło. O dwudziestej trzeciej pojęłam, iż klęska jest faktem dokonanym, chłopak, rzecz jasna, nie przyszedł.
Nie przyszedł także na imieniny, ale chyba musiałam się z nim jeszcze kiedyś widzieć, bo sam mi mówił, że ma komplikacje ze studiami, w Warszawie brakuje miejsc i może będzie musiał przenieść się do Wrocławia. Uwierzyłam w ten Wrocław, stanowił jakąś pociechę, no a potem nastąpiła scena, porządnie opisana w Zwyczajnym życiu, tyle że kolega, który w błogiej nieświadomości moich doznań udzielił mi informacji, miał na imię Bolcio. Deszcz, o ile pamiętam, lał rzęsisty, jak trzeba.
Imponujące cierpienia natury sercowej wspominam sobie rzewnie, zmarnowany czas ze wstrętem, obrzydzeniem i zgrozą. Odżałować go nie mogę do dziś!
Tegoż samego roku, tak gdzieś na jesieni, zaczęła się kolejna sensacyjno–romantyczna historia, przeznaczona mi chyba odgórnie, a narzędziem sił wyższych została koleżanka, siedząca w drugiej ławce, tuż za Janka, Halina. Chce, niech się otrząsa z odrazą, proszę bardzo, bez niej moja biografia wyglądałaby zupełnie inaczej, nie mogę jej zatem pominąć. W głębi duszy mam cichą nadzieję, że moje byłe szkolne koleżanki nie dopadną tego utworu i nie przeczytają poniższych fragmentów, a jeśli już, trudno, może któraś wnuczka ze zdumieniem zapyta, dlaczego babcia pękła ze śmiechu. Dobrze jej tak, tej babci.
Oczywistą jest rzeczą, że Halina stanowiła pierwowzór Krystyny ze Zwyczajnego życia. Nie będę się już czepiać, ale zrobiła ze mnie balona pierwszej klasy, potępiana zaś byłam jako zwykła świnia, bo nikt nie mógł uwierzyć w aż taką głupotę. Prostoduszność, zdaje się, prezentowałam rekordową, a praca myślowa na tle wyboru zawodu moje możliwości intelektualne wyczerpała do dna. Wszystkie dziewczyny znały prawdę, tylko ja jedna nie, idiotka, nic innego.
Halina miała brata. Opowiadała o tym bracie bardzo dużo. Miała także narzeczonego i o narzeczonym opowiadała również. Najpierw poznałam brata, w okolicznościach niespecjalnie romantycznych, nawet wręcz przeciwnie, bo byłyśmy razem na mieście coś chyba załatwiając, wracałyśmy do domu, ja mieszkałam dalej, na Mokotowie, ona bliżej, w Śródmieściu, była po drodze, wstąpiłam zatem do niej w nader prozaicznym celu skorzystania z toalety. Do siebie nie dojechałabym w żadnym wypadku. Pojawił się ten brat. Piękny nie był, ale spodobał mi się, bo miał w sobie coś i wydawał się ogromnie sympatyczny. Odprowadził mnie do domu, niewątpliwie z grzeczności, bo już było ciemno.
Jakoś tak zaraz potem byliśmy wszyscy razem, Janka, Halina, jej brat i ja, w kinie na „Cezarze i Kleopatrze”, we Włochach albo w Pruszkowie, bo tylko tam ten film jeszcze szedł. W Warszawie wyświetlano go w czasie wakacji, kiedy nas nie było. Mieliśmy miejsca stojące na jakiejś galeryjce, brat nie pchał się do odczytywania napisów pomiędzy ludzkimi głowami, niepotrzebne mu to było, okazało się, że język angielski zna tak samo jak polski. Zaimponował mi. Potem wracaliśmy do stacji kolejowej w ciemnościach, deszczu i okropnym błocie, one obie poleciały do przodu, jakby je kto gonił, a ja zwolniłam, bo nie umiem, i nigdy nie umiałam, chodzić w ciemnościach po błocie. Szłam jak istna pokraka, a brat mi towarzyszył, oczywiście również z grzeczności.
Przez cały ten czas Halina zwierzała nam się z problemów sercowych. Z narzeczonym nie układało jej się najlepiej, jakieś tam pojawiały się zadrażnienia, przeżywała je ciężko i chyba masochistycznie, a może po prostu podchodziła do sprawy trzeźwo i sprawiedliwe. Stojąc pod szkolnym piecem, powiedziała do mnie:
— Ja się dla niego nie nadaję. Ty na moim miejscu byłabyś lepsza. Właściwie na żonę dla niego nadajesz się tylko ty.
Wstrząsnął mną dreszcz zgrozy, chociaż opinię przyjęłam jako komplement. O facecie słyszałam dotychczas okropne rzeczy.
Po pierwsze, miał na imię Stanisław, a nigdy nie lubiłam tego imienia. Po drugie, uwielbiał zupy, a ja zup nie znosiłam od dzieciństwa. Po trzecie, był cholerykiem, wybuchał awanturami i czerwieniał przy tym na twarzy, obrzydliwa cecha! Po czwarte, kochał wcześnie wstawać i o poranku czuł się jak skowronek, ja akurat odwrotnie, a wczesnym wstawaniem dojadła mi moja matka i miałam tego po dziurki w nosie. Po piąte, w ogóle należało się z nim obchodzić jak ze śmierdzącym jajkiem.
Słuchałam jej gadania i najszczerzej w świecie, z wielką ulgą, myślałam sobie: „Co za szczęście, że to nie ja będę jego żoną!” Chociaż zalety oczywiście posiadał również, inteligencję, poczucie humoru, pogodne usposobienie, ogólnie był porządny i nie dziwkarz.
Nie pamiętam, co jej odpowiedziałam na temat wymiany narzeczonych narzeczonego, wyznałam za to, że bardzo mi się jej brat podoba.
— Ty jemu też — odparła na to sucho i jakoś dziwnie.
Po czym wyszło na jaw, iż brat i narzeczony stanowią jedną osobę. Pamiętam, że na tę wieść zrobiło mi się dosyć głupio w sobie.
Brata nie miała wcale, powstał niejako pod przymusem. Kiedy zapisywała się do naszej szkoły, musiał przyjść ktoś z rodziny, jej rodzice mieli akurat jakieś problemy, zaistniały komplikacje, w rezultacie poszedł narzeczony robiący doskonałe wrażenie, przedstawił się jako brat, wydelegowany przez starsze pokolenie, został zaakceptowany i przynajmniej jakiś czas musiała się go trzymać. Obecnie potrzeba ta znikła, ale jej weszło w nałóg i może nawet nie przypuszczała, że nie znam prawdy. Klasa znała i patrzyła na mnie wzrokiem pełnym nagany. Odbijałam chłopaka przyjaciółce.
Wcale nie chciałam i wcale nie miałam tego zamiaru. Gwałtownie i w lekkim przygnębieniu spróbowałam ograniczyć stosunki z bratem, pardon, z narzeczonym, zaniechałam korespondencji z nim w szkolnych zeszytach, usiłowałam usunąć się na ubocze, możliwe, że nieudolnie, ale taki był mój uczciwy zamiar, przy czym własna szlachetność ogromnie podnosiła mnie na duchu. Haliną zdenerwowałam się autentycznie, lubiłam ją bardzo od początku, martwiłam się o nią i sumienie mnie gryzło. Prezentowała upadek psychiczny kompletny i, Jezus Mario, pojawiła się perspektywa wprost przerażająca: ona nie zda matury!!!
Przyszła wreszcie chwila strasznie skomplikowana sprzecznymi doznaniami. Chodziłyśmy wtedy razem, Halina, Janka i ja, na te ćwiczenia baletowe. Od^ bywały się dość późno, chyba o piątej albo o szóstej, trwały dwie godziny i na Halinę czekał fałszywy brat i prawdziwy narzeczony. Wyszłyśmy. Gdzie się podziała Janka, stanowiąca dla mnie rozpaczliwą podporę duchową, pojęcia nie mam, zdaje się, że tego dnia wcale nie przyszła, o co miałam do niej ciężką pretensję. Pojechałam na miasto, możliwe, że na trasę WZ, wypisz wymaluj jak Tereska, oni udali się do domu, też w końcu wróciłam i okazało się, że pod moim domem czeka na mnie źródło konfliktu.
Prawie się przeraziłam, bo to już wyglądało jednoznacznie. Zarazem błogość niebiańska spłynęła na moje jestestwo, szczęśliwa się poczułam i zakłopotana straszliwie, wcale nie chciałam Halinie odbijać faceta, ohydne to było, już taka świnia nie jestem, rany boskie, co ja mam zrobić?! Nic nie zrobiłam. Poszliśmy na krótki spacer i ze zdenerwowania z pewnością powiedziałam coś głupiego, ale on już znajdował się na etapie „jak ona ślicznie pluje” i każde moje kretyństwo powitałby zachwytem.
Przy okazji wyjaśniam kwestię ślicznego plucia. Już Makuszyński to wiedział. Serce nie sługa, a miłość jest ślepa, osoba obojętna to kretynka, która nie umie ugotować kartofli, osoba ukochana tak uroczo te kartofle przypaliła! Osoba ukochana może podpalić miasto, jak wdzięcznie przy tym podpalaniu wyglądała! I tak dalej. Jest to po prostu etap radykalnego zaćmienia umysłowego, a osoba ukochana nie posiada wad.
Wracając do dramatu uczuciowego, chyba zaraz nazajutrz odbyłyśmy z Haliną poważną, męską rozmowę. Poszła na to cała lekcja łaciny, którą przesiedziałyśmy w szatni. Ona przekazała swój skarb w moje ręce, domagając się przysięgi, że go uszczęśliwię, sama z nim zerwała, on chciał udawać miłość do końca roku szkolnego, żeby jej nie bruździć w nauce, ale udawanie źle mu wychodziło, więc niech ma tę wolność, którą mnie teraz będzie rzucał pod stopy. Pozostaną w przyjaźni, bo towarzyskie więzy są liczne, rodziny się znają, jego dwie siostry to jej przyjaciółki, a mnie nienawidzą śmiertelnie, on zaś będzie jej pomagał w matematyce i fizyce, na Politechnice studiuje, żeby jeszcze i z tą maturą nie było komplikacji.
Przyjęłam prezent z całym dobrodziejstwem inwentarza, a ciężar odpowiedzialności za cholerną maturę przygniótł mnie kamieniem młyńskim. Postanowiłyśmy uczyć się razem, szlachetność i wielkoduszność aż nam tryskały uszami, facet facetem, a przyjaźń przyjaźnią, ona go u mnie nie spotka i w ogóle nie będzie o nim gadania, za to kwestię szkoły potraktujemy poważnie.
Najdziwniejszy ze wszystkiego jest fakt, że nawet nam to wyszło. Propedeutykę filozofii podpowiedziałam jej w całości, kiedy zdawała przy tablicy na stopień. Nauczycielka stała za mną twarzą do katedry, Halinę widziała, ale mojej gęby nie, mogłam zatem przekazać jej pełnię wiedzy. W grę wchodził kwadrat logiczny, twardo zwany przez klasę kwadratem magicznym, Halinie jakoś nie leżał i rogi jej się myliły, pomysł nauczycielki bardzo ułatwił mi zadanie. Historii uczyłyśmy— się razem, przeważnie z moich notatek, i raz mnie Halina zaniepokoiła poważnie. Siedziała nad zeszytem bez ruchu chyba z pół godziny, wpatrując się w jedno miejsce wzrokiem beznadziejnym. Łypałam na nią okiem delikatnie, nabrałam obaw, że to depresja, niepewność mnie ogarnęła, co z nią zrobić, jak temu zaradzić, wyrzuty sumienia szarpnęły mnie pazurami, odezwać się do niej, czy milczeć taktownie…?
Na szczęście odezwała się Halina.
— Słuchaj — powiedziała jakoś rozpaczliwie i w przygnębieniu. — Co to jest upafuga?
Zaskoczyła mnie. Pomyślałam, że coś jej się stało.
— Co?
— Upafuga. Tu masz tak napisane…
Chwyciłam zeszyt. Bazgrały tam były rzeczywiście słabo czytelne.
— „Wycofują się”! — jęknęłam. — Jaka znów upafuga? Ten gzygzoł to jest „się”!
— Cholera — powiedziała z irytacją Halina. — Godzinę siedzę i myślę, co to może być upafuga i już się zaczęłam obawiać, że to coś ze mną niedobrze. Do tego stopnia nie znać historii…!
Zanim doszło do matury, tragedia już zbladła, możliwe, że zaczął ją pocieszać jej przyszły mąż, ale na ten temat nie miałam żadnych informacji. Maturę w każdym razie zdała, odetchnęłam z ulgą i mogłam zająć się sobą, na co był już najwyższy czas.
Przekazany w moje ręce narzeczony otoczył mnie uczuciem głębokim i kompletnie zapomniałam, że nie chciałam go za męża. Zmieniłam poglądy, gotowa byłam przyrządzać mu cysterny zup, został przedstawiony rodzinie i zaakceptowany, postanowiliśmy wziąć ślub we wrześniu. Byliśmy pełnoletni, ja miałam osiemnaście lat, a on dwadzieścia jeden, ale pieniędzy mieliśmy tyle co kot napłakał, ja przed maturą nie udzielałam już korepetycji, a on jechał na pracach zleconych, zdaje się, że były to jakieś tłumaczenia z angielskiego, na sam ślub i obrączki zarobił, na tym się jednakże skończyło. Garnitur posiadał jeden, osobiście obszywałam mu rękawy u marynarki, żeby strzępy nie wystawały, przynajmniej w kościele.
Terminy uległy nam zmianie, bo okazało się, że jestem w ciąży, co przestraszyło mnie mocno i uszczęśliwiło niebotycznie. Mówiłam już przecież, że byłam śmiertelnie głupia… Wobec mojej rodziny zastosowaliśmy dyplomację wysokiej klasy, dostarczając wrażeń stopniowo. Najpierw młodzieniec oświadczył się oficjalnie w obecności mojej matki, ojca i Lucyny. Zdenerwowany był szaleńczo, przemówienie wydusił z siebie z wysiłkiem i w pocie czoła.
Moja matka nie przerwała nawet układania pasjansa.
— Ona i tak zrobi, co będzie chciała — powiedziała spokojnie.
Ojciec na jedno ucho nie słyszał, treść oracji do niego nie dotarła, zorientował się nagle, że coś się dzieje i zażądał powtórzenia. Lucyna dostała ataku śmiechu. Przezornie operowaliśmy terminem wrześniowym, co w początkach czerwca wydawało się jeszcze odległe.
W dwa dni później oznajmiliśmy, iż związek małżeński zawieramy w lipcu, a po następnych dwóch dniach wyjawiłam swój stan. I tu rodzina stanęła na wysokości zadania, za co przez całe życie byłam im serdecznie wdzięczna.
Moja matka, usłyszawszy wstrząsającą nowinę, nie powiedziała nic, tylko nieco bezradnie popatrzyła na siostrę i męża. Lucyna była chora na jakąś lekką grypę, leżała na tapczanie.
— No i cóż takiego? — rzekła lekceważąco. — Ja się tego domyślałam już dawno.
— Oj, to ja będę dziadkiem? — ucieszył się ojciec. — Jak to świetnie!
Teresa zareagowała równie szlachetnie. Jako moja chrzestna matka zobowiązała się dostarczyć mi strój, korespondencyjnie powiadomiona o uciesze i zapytana, czy w obliczu tej drobnej zmiany nie załatwić niezbędnych formalności jakoś mniej uroczyście, odpisała stanowczo: „Ślub będzie na biało! Postanowiłam!”
W pięćdziesiątym roku obowiązywały już śluby cywilne, ale nikt nie traktował ich poważnie, uważając za rodzaj rejestracji, i dla normalnych jednostek podstawę związku stanowił ślub kościelny. Ślub cywilny brało się byle jak. Słyszałam o dziewczynie, która zwyczajnie zapomniała, że ma umówioną tę wizytę w Urzędzie i spokojnie myła w domu podłogę, kiedy przyleciał zdenerwowany narzeczony z krzykiem, że są spóźnieni i wypadną z kolejki. Poderwała się, narzuciła płaszczyk i popędziła za nim. W Urzędzie Stanu Cywilnego okazało się, że nie ma siły, świadkowie i państwo młodzi muszą się rozebrać i zostawić okrycia w szatni. A panna młoda miała na sobie to, w czym tę podłogę myła, starą kieckę, dziurawą i brudną, świeżo zachlapaną mydlinami. Wystąpiła w tej wytwornej odzieży, ślub dano im z pewnym wahaniem i zdaje się, że na boku usłyszała parę słów od pracowników Urzędu.
Ustaliliśmy termin cywilnego ślubu na lipiec, a kościelnego na sierpień. Lato spędzałam w Mikołajkach z moją matką i którąś ciotką, ale we właściwej chwili przyjechałam do Warszawy i też potraktowałam formalność lekceważąco. Jedyną rozumną myśl miałam poprzedniego dnia. Wracając z miasta do domu, uświadomiłam sobie nagle, co robię, Jezus Mario, jutro wychodzę za mąż, chyba zgłupiałam, koniec wolności, koniec życia, „gdy na dziewczynę zawołają żono, już ją żywcem pogrzebiono”, musiałam upaść na głowę, a może by tak zrezygnować…? Myśl gnieździła się we mnie krótko, przy ulicy Madalińskiego przydusiłam ją i z lekkim westchnieniem żalu usunęłam poza horyzont.
Nazajutrz oderwałam się nie od mycia podłogi, tylko od smażenia kotletów schabowych, bo w domu był ojciec, narzeczony i pies i jakiś obiad należało im dać, pamiętna doznań dziewczyny od mycia podłogi włożyłam coś normalnego i spóźniłam się na Willową tylko pięć minut. Świadkami byli dwaj panowie, przyjaciel narzeczonego, niejaki Renek, oraz mój ojciec, który uczestniczył w ceremonii dobrowolnie i na własne życzenie. Potem poszliśmy na kawę i lody, a potem razem z mężem pojechałam znów do Mikołajek.
Odczułam wówczas podobieństwo do własnej matki w formie dość przerażającej. Nie lubiła podróżować pociągiem w nocy, warunki zresztą ciągle były raczej spartańskie, i po którymś powrocie z Katowic wyznała nam, że z wielkim trudem powstrzymała się od powypychania ludzi z wagonu. Denerwowało ją wszystko nieznośnie i miała szaloną ochotę zerwać się i wszystkich po kolei wypchnąć za drzwi, obojętne, w czasie jazdy czy w czasie postoju. Precz z tymi ludźmi!
Jadąc nocą do Mikołajek, trzymałam w rękach litrową butlę z herbatą. Coś mi się zrobiło w środku i nagle poczułam w sobie dziką, szaleńczą chęć walenia współpasażerów tą butlą po głowach. Mój mąż obok mnie zasypiał, broda mu opadała na piersi, z irytacją podnosiłam ją palcem ku górze i może to mnie zdenerwowało. Ściskałam flachę w garści i desperacko walczyłam z ponętnym obrazem: zrywam się i walę, z rozmachem, z ulgą, najpierw tych naprzeciwko, a potem następnych… Przypomniałam sobie, że moja matka jednak ludzi nie powypychała i jakoś dotrwałam do końca.
W Mikołajkach znów się na mnie rzuciła ryba. Uprzedzałam, że różne kontakty z rybami będą się za mną wlokły przez całe życie! Gdzie mieszkaliśmy, nie pamiętam, może nie w samych Mikołajkach, tylko trochę obok, w każdym razie do Śniardw było blisko. Pożyczyliśmy łajbę od rybaka, wielką, nieruchawą, taką na pagaje, i moja mamusia została nakłoniona do wiosłowania. Nauczyła się zdumiewająco szybko, pruła po fali na Śniardwach jak maszyna, trzeba było tylko pilnować kierunku, bo to jej nie szło. Siedziałam na rufie i trzymałam żyłkę, mój świeżo zaślubiony mąż postanowił złapać szczupaka, zostawił mnie z tym oprzyrządowaniem, a sam zajmował się wioślarką. Zagapiłam się oczywiście, żyłka nagle zaczęła wymykać mi się z rąk, przytrzymałam ją odruchowo, w wodzie coś się rzuciło, szarpnęło, zobaczyłam potwora, wrzasnęłam okropnie i puściłam wszystko. Szczupak, możliwe, że złapany, uciekł razem z żyłką i jakimiś drobnymi przedmiotami, które zgarnęła z dna, mój mąż skoczył na pomoc, omal nie przewracając łodzi, ale za późno, a moja mamusia zgubiła wiosło. Mimo wszystko uszliśmy z tego z życiem.
Prawdziwy ślub brałam dwunastego sierpnia, zanim to jednak nastąpiło, złożyłam wizytę rodzicom narzeczonego. Wedle przepisów prawnych, już męża. Z góry wiedziałam, że akceptowana nie będę, jedyną małżonką odpowiednią dla beniaminka mogła być księżniczka Małgorzata angielska, wszystko poniżej stanowiło mezalians, ale wola boska, wizytę należało złożyć i dać się poznać. Poszliśmy, mąż dziko zacięty, ja zdenerwowana.
W domu była tylko teściowa i jedna siostra, Jadwiga. Teść chyba gdzieś wyjechał, a druga siostra, Marysia, wyszła, albo może odwrotnie. Marysia wyjechała, a teść wyszedł, żeby nie brać udziału w obrzydlistwie. Teściowa dała sobie radę bez żadnej pomocy.
Wizyta miała charakter iście dziewiętnastowieczny i chwilami miałam wrażenie, że znajduję się na przedstawieniu. Prawie się nie odzywałam, sprzeczał się z matką mój mąż, a zakończenie było wielce dramatyczne.
— Żeby wam wasze dzieci odpłaciły! — zawołała z gniewem teściowa.
— Nasza noga tego progu więcej nie przekroczy! — wrzasnął na to we wzburzeniu mój mąż.
Jadwiga się nie wtrącała, chociaż w zasadzie była po mojej stronie. Wyszliśmy i na schodach, z listu teścia do syna, dowiedziałam się, że jestem dnem moralnym. Złapałam na fałszywą ciążę chłopaka z dobrej rodziny, żeby korzystać z dóbr materialnych i wkraść się w wyższe sfery. Nic z tego nie będzie, błogosławieństwa rodzicielskiego nie uzyskamy, a rozpustna ohyda nie zostanie do rodziny przyjęta.
Kalumniami się specjalnie nie przejęłam, ale mojego męża szlag trafił i rezultat był idiotyczny. Przez półtora roku stosunki z teściami nie istniały w ogóle, syn wyrzekł się rodziców, nie pokazał się im na oczy i może trwałoby to w nieskończoność, gdybym nie spotkała przypadkiem na ulicy Jadwigi.
— Słuchaj — powiedziała do mnie — nie wygłupiajcie się, matka płacze, jak się go wspomni, przecież nie pójdzie was przepraszać. Zrób coś, sama rozumiesz.
Zrobiłam. Ostatecznie matka to matka.
— Jazda — powiedziałam do męża. — Dosyć tego kretyństwa, idziemy do twoich rodziców!
Poszliśmy, zostaliśmy przyjęci z otwartymi ramionami, teściowa padła synowi na szyję i ofiarowała mu materiał na garnitur. Nie chciał przyjąć, ale dał się przekonać i do końca życia moich teściów pozostałam z nimi w przyjacielskich stosunkach.
Oczywiście znów dygresyjnie wybiegłam do przodu, ale już wracam, bo wszak nie było jeszcze kościelnego ślubu. Będzie za chwilę.
Szmatę na kieckę i białe pantofle zdobyła i przywiozła Teresa, tiul na welon dostało się gdzieś w Warszawie, wszystko cudem i spod lady. bo zaopatrzenie w pięćdziesiątym roku było w pełni zgodne z ustrojem. Przyjechała z Cieszyna Lilka. Mój mąż załatwił sprawę w kościele z dużym gestem, w grę wchodził wyłącznie kościół Zbawiciela, gdzie indziej nie zgadzałam się brać ślubu, tylko tam, bo to był mój ukochany kościół. W zasadzie powinno się to odbywać w parafii panny młodej, a zatem w kościele Świętego Michała, gdzie ślub brała Teresa, ale uczyniono ustępstwo i wyrażono zgodę na parafię pana młodego. Pan młody w pierwszej kolejności spytał, ile ślub kosztuje, na co usłyszał odpowiedź, że nic. Sam ślub nic, kosztują elementy towarzyszące. Znów spytał, ile też te elementy towarzyszące na ogół wymagają, ksiądz wyznał, że zazwyczaj kształtują się w granicach siedmiu, ośmiu tysięcy, na co mojemu mężowi wyrwało się szczerze:
— To nie tak dużo, myślałem, że piętnaście…
Ksiądz się ucieszył, mąż dał piętnaście i ślub odbył się z szykanami. Chodnik przez całość, orgia kwiecia, muzyka z chóru, wszystkie światła zapalone i tak dalej. Chodnik mi dogodził, ale to też za chwilę.
Przed ślubem nastąpiły w domu przygotowania do wesela. Sąsiedzi mojej matki wyjechali na lato, zostawiając klucz i pozwalając w czasie ich nieobecności użytkować ich część mieszkania. Użytkowanie polegało na wstawieniu niektórych mebli, bo wesele, acz skromne, przewidziane było na przeszło dwadzieścia osób, samej najbliższej rodziny było z dziesięć, i gdzieś się wszyscy musieli pomieścić. Usunięcie kredensu spadło na nas, zabrały się do tego cztery baby. Kredens był przedwojenny, torobajdło straszliwe i potężne, górną część wywlokłyśmy, ale z dolną poszło gorzej. Odznaczała się tym, że nie miała jednej nogi, stała na dziełach Lenina, nie wszystkich, dzieła Lenina się rozjeżdżały, kredens się zapierał, przejechał do pierwszego przedpokoju i na tym się skończyło. Ugrzązł w drzwiach na skos, odgradzając hol od reszty mieszkania, i trzeba było postawić po dwóch stronach dwa krzesła. Komunikacja ze światem odbywała się po tych krzesłach i wierzchem po kredensie, co okazało się wysoce uciążliwe, głównie z uwagi na znoszone do domu zakupy. Zanosiło się na to, że całe wesele odbędzie się na kredensie, na szczęście jednak mój mąż i ojciec przed wieczorem wrócili do domu, dokooptowali jeszcze jakiegoś chłopa i mebel przepchnęli.
Ubierałam się w pokoju sąsiadów. Białe róże dostałam, też pod tym względem byłam nieugięta, postanowiłam, że bez białych róż nie idę do ślubu, przywieziono najpiękniejszy bukiet na świecie, przystrojony asparagusem i takiż asparagus z dodatkowym kwiatkiem zwisał mi na sukni. Pojawił się problem halki. Przez białe crepe–satin prześwitywała halka w kwiatki, nikt o niej wcześniej nie pomyślał, też była biała, a kwiatki drobne i mało jaskrawe, ale jednak. Podobno robiły złe wrażenie. Welon należało upiąć tak, żeby nie zleciał…
Mój mąż z Renkiem, etatowym świadkiem, stali w przedpokoju i pan młody wrzeszczał:
— Jak ona zaraz nie wyjdzie, to my sami jedziemy!!!
Miałam jeszcze tyle przytomności umysłu, że wyraziłam zgodę. Proszę bardzo, niech jadą, ciekawe, z kim będą brali ten ślub, może sami ze sobą.
W ramach przygotowań do weselnej uczty moja matka upiekła między innymi cielęcinę, mój mąż zaś uwielbiał pieczeń cielęcą. Wszyscy zgodnie twierdzili, iż prezentowany przez niego pośpiech wiedzie wcale nie do ślubu, tylko do tej pieczeni, której przed imprezą nie pozwolono ruszyć. Śpieszyło mu się wyraźnie, możliwe, że do cielęciny, a może po prostu chciał już wreszcie położyć głowę na pniu i niech ten topór spadnie. Wyszłam, pojechaliśmy, ksiądz czekał, pan młody ruszył do ołtarza marszowym krokiem.
Kieckę miałam długą, pantofle pierwszy raz na nogach, a posadzka w kościele okazała się jakby falująca. Piekielny chodnik krył nierówności, nie miałam pojęcia, na czym stawiam nogę, to górka, to dołek, wszystkie siły skupiłam, żeby się nie potknąć, wleczona pod rękę w tempie wyścigowym.
— Wolniej! —warczałam spod welonu wściekłym szeptem. — Nie leć tak, do cholery, wolniej!
Zwalniał na moment, po czym znów przyśpieszał. Coś okropnego! Uklękłam w końcu przy ołtarzu i tu wyszła na jaw upiorność.
Asparagus mi zwisał na sukni. Świeży, sprężysty, bardzo dekoracyjny, owszem, ale wszystkim wiadomo, jak to kłuje. Rzecz jasna, uklękłam na asparagusie. Jedną rękę miałam zajętą okazałym bukietem, drugą panem młodym, do usunięcia spod kolan tego drutu kolczastego brakowało mi trzeciej, poza tym naprawdę miotanie się przy ołtarzu na własnym ślubie i wyrywanie sobie czegokolwiek spod nóg jest nie do przyjęcia, straszny wstyd i skandal. Co przecierpiałam, to moje.
Odrobinę wcześniej wygłupiła się Janka. Przyjechała do kościoła prawie równocześnie z nami, w ostatniej chwili, ujrzała, że jest pełno ludzi, postanowiła zbliżyć się ku ołtarzowi jakoś nieznacznie, żeby nie zwracać na siebie uwagi. Wybrała sobie boczną nawę, bez chodnika, i spiesznie podążyła w upatrzonym kierunku, zapomniawszy, że ma na nogach eleganckie drewniaki. Łomot tych drewniaków na kamiennej posadzce zabrzmiał w cichym kościele niczym kanonada armatnia, uwagę na nią zwrócili absolutnie wszyscy, znajdowałam się już w przedsionku i słyszałam owe grzmoty, odbijające się echem od sklepienia, do tego stopnia potężne, że przez moment nie wiedziałam, co to jest. Dotarła do ołtarza wściekła, czerwona i z uporem potem twierdziła, iż kościół Zbawiciela ma długości dwa kilometry.
Potem już wszystko przeszło normalnie, ale do końca Ave Maria nie doklęczałam, asparagus mi na to nie pozwolił, i Teresa miała do mnie pretensję, że spaskudziłam uroczystość. Fotografa sobie darowaliśmy, zdjęcia robiono wyłącznie amatorskie, przedwojenną Exactą mojej matki, wyszły raczej średnio.
Ukoronował ceremonię mój mąż, który o trzeciej w nocy siedział na tapczanie, zły jak piorun, i pełną piersią pytał, kiedyż, do ciężkiej cholery, ci wszyscy ludzie sobie stąd pójdą…

Świeżo poślubiony małżonek pochodził z rodziny interesującej i dokładnie odwrotnej niż moja. Dowiedziałam się o tym znacznie później, kiedy już byłam w przyjaźni z teściową, ale nie szkodzi, mogę napisać od razu.
Jak u mnie istniała dominacja kobiet, tak u nich od wieków trwała dominacja mężczyzn. Wszyscy, od pradziadka poczynając, bo o prapradziadkach nie mam informacji, to despoci, tyrani, awanturnicy, gwałtowni i wybuchowi, egocentrycy pierwszej klasy, kobiety zaś wybierali ciche, spokojne i łagodnego serca. Z wyjątkiem jednej. Opowiadała mi o tym teściowa, która ust swoich nie zwykła kalać kłamstwem bez żadnego powodu, więc święcie w te opowieści wierzę.
Była jedna taka, która podobno postanowiła sobie poślubić dziadka mojego męża. Kunegunda miała na imię, zdrobnione na Kinga. Dziadek ożenił się z inną panienką, babcią mojego męża, delikatną, subtelną i słabego zdrowia. Kinga powiedziała, że nie szkodzi, przeczeka. Oznajmiła przy tym, iż gdyby wiedziała z pewnością, że nazajutrz po ślubie umrze, to też chce tego człowieka poślubić. Doczekała się, delikatna panienka urodziła dziecko i krótko potem zeszła ze świata, dziadek zaś ożenił się wreszcie z Kingą.
Cechy, jakie posiadał, w pełni godne były przodków. Nie dość, że awanturnik i despota, to jeszcze był skąpy i miał skłonności purytańskie. Piastował jakieś wysokie stanowisko w kolejnictwie, wręcz dostojnik, biedy zatem nie cierpiał, a mieszkał chyba w służbowym lokalu, który, wnioskując z różnych drobnych szczegółów, stanowił całą willę z ogrodem. Kinga wyszła za niego bez huku i nazajutrz po ślubie państwo jedli śniadanie.
Dziadka coś zgniewało, a był, jak wspomniałam, awanturnikiem i gwałtowności dawał ujście. Złapał jakiś przedmiot ze stołu i rąbnął o ziemię. Na to Kinga, z kamiennym spokojem, podniosła się, zebrała cztery rogi obrusa z całą zawartością i wszystko wytrząsnęła za okno.
— Żebyś się, kochanie, nie musiał męczyć po jednej sztuce — powiedziała słodko.
Złożyła obrus i przystąpiła do czytania książki, bo w ogóle lubiła czytać. Podobno dziadek nigdy więcej niczym nie rzucił.
Następnie nadeszło któreś Boże Narodzenie. Dziadek miał mało czasu, wręczył żonie pieniądze i rzekł:
— Kup sobie prezent, kochana, bo ja nie zdążę, więc sama wybierz, co tam chcesz.
— A dobrze! — ucieszyła się Kinga. — Widziałam taką bluzkę w sklepie, bardzo mi się podobała, to ją sobie kupię od ciebie w prezencie.
No i kupiła. Bluzka była koronkowa, ażurowa, prawie przezroczysta, ubrała się w nią w sam dzień Wigilii, a dziadek, jak się rzekło, był także purytaninem. Zdarł z niej tę bluzkę i rzucił na ziemię z okrzykiem:
— Nie będziesz takiego nieprzyzwoitego świństwa nosiła!
Kinga zadzwoniła na pokojówkę, wskazała szmatę na podłodze i oznajmiła:
— Jeśli ośmielisz się ruszyć ten przedmiot, natychmiast stracisz u mnie miejsce.
Bluzka przeleżała Wigilię, przeleżała pierwszy dzień świąt i pół drugiego. W dziadku odezwała się pedanteria, nie mógł ścierpieć takiego nieporządku. W drugi dzień świąt ukradkiem podniósł odzienie i schował do szafy. Natychmiast Kinga wyjęła ją z szafy i włożyła na siebie, mówiąc:
— Co w szafie, to do noszenia.
I rzeczywiście, nosiła bluzkę, ile jej się podobało, a dziadek udawał, że tego nie widzi.
Następnie kupiła kapelusz. Kapelusz był modny, typu bocianie gniazdo, a że Kinga lubiła obfitość, kazała sobie tej wstążki nawalić rzetelnie. Przyjechała do domu pociągiem, bo zakupy robiła w nieco oddalonej Łodzi, małżonek wyszedł po nią na dworzec, spojrzał, nic nie powiedział, razem wrócili, po czym wyjawił swoje zdanie.
— Nie będziesz tego nosiła! — oznajmił znów kategorycznie.
Kinga zdjęła kapelusz z głowy i wyrzuciła za okno, mówiąc beztrosko:
— Mam nie nosić, to co mi tu będzie miejsce zawalał.
Dziadek nie wytrzymał, bo kapelusz był kosztowny. Wychylił się, zobaczył jakiegoś pracownika kolejowego i zwrócił się do niego okrzykiem:
— Podejdźcie tu, mój człowieku, i podnieście ten kapelusz, bo pani wypadł za okno!
Moją teściową te wszystkie historie ogromnie bawiły. Sama dała sobie jakoś radę z mężem, aczkolwiek nie uciekała się do metod stosowanych przez Kingę, jak sądzę, nastawiwszy się na wielką pobłażliwość. Teść wywijał jej rozmaite numery, a najlepszy tuż po powrocie do Polski.
Całą wojnę spędził w Anglii, pracując w Admiralicji Brytyjskiej, gdzie znalazł się niejako służbowo w trzydziestym dziewiątym roku. Teściowa została z trojgiem dzieci, utrzymywała je z lekcji, dawanych gdzie popadło, pracowała poza domem od rana do wieczora, dzieci zaś prowadziły gospodarstwo. Sama pedantka, nauczyła je porządku, który mi potem, jako raczej niedbałej żonie jej syna, bokiem wyszedł. Wszyscy troje sprzątali, podzieliwszy się obowiązkami, i dwie siostry dzień w dzień wrzeszczały na brata:
— Stasiu, przygotuj się do froterki!
Od czego Staś szału dostawał i jeszcze w wiele lat później pytał z furią, jak właściwie miał się przygotować, skoro wszystkie czynności wstępne polegały na wzięciu w ręce szczotki do froterowania. Teściowa wracała wieczorem do domu i sprawdzała jakość pracy, przeciągając palcem na przykład za nogą od kredensu. Wojna wojną, a sprzątać należało porządnie.
W czasie powstania piętnastoletni syn uciekł z domu. Duży był w ogóle zawsze, to też wiem od teściowej, już jako niemowlę wyróżniał się przesadnie i nawet lekarz był niezadowolony. Oglądał dziecko i mówił:
— Za dużo waży. Za dużo jada. Za szybko rośnie. Kiedy z naganą oznajmił, że kości czaszki zrastają się zbyt szybko, teściową zgniewało i rzekła:
— To może by, wobec tego, panie doktorze, kliny powstawiać…
W wieku piętnastu lat bez trudu zełgał, że ma więcej i w charakterze snajpera siedział na trzecim piętrze budynku przy Sniadeckich, skutecznie polując na przebiegających Niemców. W przerwach wrzeszczał ku dołowi, żeby mu ktoś przyniósł wody do picia. Nikt nie przyniósł, wykorzystał chwilę spokoju, sam zbiegł na dół, napił się i już nie miał gdzie wrócić, bo akurat w trzecie piętro rąbnął pocisk. Nie było mu przeznaczone.
Po powstaniu znalazł się w obozie jeńców wojennych w okolicach Lubeki, gdzie odszukał go ojciec i przy pierwszej możliwości ściągnął do Anglii. Język niemiecki rodzeństwo znało doskonale, bo przed wojną mieli bonę Niemkę, angielskiego natomiast wcale, mimo to mój mąż poszedł do szkoły i po roku zrobił angielską maturę. Do nauki języków miał nie tylko zdolności, ale zgoła talent, który, na całe szczęście i ku mojej szalonej uldze, odziedziczyły po nim jego dzieci.
Problem powrotu w szpony nowego ustroju zaczął ich gryźć od razu, teść proponował żonie przyjazd do niego, ale teściowa była twarda, nie wyjedzie i cześć. Zatem ojciec z synem wrócili, tak głęboko przekonani, że tu wszystko odbierają i żadna własność się nie ostoi, że zostawili w Anglii nawet rowery. Bagaż jednakże mieli i ten bagaż stanowił coś, co teściowa wspominała przez całe lata z dziwnym błyskiem w oku.
Teść mianowicie z owej, powiedzmy sobie szczerze, wysoce intratnej tułaczki, bo w Admiralicji Brytyjskiej, jako fachowiec wielkiej klasy, zajmował niezłe stanowisko, przywiózł potworną ilość starych, podartych skarpetek i pustych butelek po wodzie kolońskiej. Wręczył tobół żonie.
— Po cóż to przywiozłeś? — spytała teściowa, myślę, że lekko zaskoczona.
— Żebyś, kochanie, miała obraz mojego życia przez te wszystkie lata — odparł teść uroczyście.
Teściowa nic już nie rzekła, tylko cały nabój z miejsca wyrzuciła na śmietnik.
Opowiadała mi to wszystko, nie czyniąc ze sprawy żadnej tajemnicy i nie domagając się ode mnie zachowania sekretu, mogę sobie zatem pozwalać na wyjawianie tych barwnych wydarzeń. Od niej słyszałam także, iż teść dokonał próby wyrzucenia przez okno drącego się niemowlęcia, bo go wyprowadziło z równowagi. Syn pierworodny płuca miał zdrowe, struny głosowe od chwili urodzenia ukształtowane doskonale i jeśli już się darł, to na całego. Niemowlę w poduszce teściowa złapała w locie, wypisz wymaluj jak ja fikusa mojej mamusi. Na szczęście tak radykalną metodę uciszania niemowlęcia teść usiłował zastosować tylko raz.
Troje rodzeństwa, dorósłszy, cierpiało przez despotyzm ojca głównie w niedziele. Obiad musiał być o drugiej i na ten obiad nie wolno było się spóźnić. Wisła w owych czasach jeszcze płynęła wodą, a nie trującymi pomyjami, w okresie letnim chodziło się na plażę, dla nich ta plaża traciła urok, bo w najlepszej chwili zaczynał się powrót na obiad i właściwie żadnej niedzieli nie mogli wykorzystać. Syn okazał się godny ojca, raz spóźnił się kwadrans, rodzina siedziała już przy drugim daniu, poszedł do kuchni, wziął sobie talerz zupy pomidorowej z ryżem i przyniósł do jadalni, zamierzając grzecznie przeprosić. Nie zdążył. Teść wydał z siebie ryk rannego żubra, na co mój mąż bez chwili namysłu i sekundy wahania rąbnął tym talerzem w podłogę, po czym opuścił rodzicielski dom. Żywo zainteresowana bliskim mi gestem, pytałam go, kto posprzątał, ale nie wiedział.
Najgorsza dla teścia byłam ja. Zaprawiona w bojach z własną rodziną, odziedziczywszy charakter przodkiń, nie poddawałam się żadnej tyranii. Teściowie, jak sądzę, byli ludźmi bogatymi, aczkolwiek po wojnie już służby nie trzymali i teściowa sama robiła wszystko. Przed wojną bywało różnie, od jednej służącej do dwóch i bony do dzieci, ale poniższe wydarzenie musiało chyba zaistnieć przy jednej. Goście siedzieli przy stole, teściowa zwróciła się do sługi:
— Podaj, Maryniu, herbatę.
— Kiej ni mo sensu, proszę pani — odparło na to dziewczę grzecznie.
Teściowej podobno zrobiło się gorąco.
— Ja cię nie pytam, czy jest sens, czy go nie ma — rzekła głosem spiżowym. — Proszę podać herbatę!
— Kiej mówię przecie pani, że ni mo sensu! Zanim się okazało, że zabrakło świeżo zaparzonej esencji, teściowa przeżyła katusze. Jej ambicją była doskonałość tak sług, jak i gospodarstwa, kompromitacja zaś nastąpiła przy obcych osobach.
Zdaje się, że udaje mi się mieszać chronologię nawet przy jednym temacie, ale, ostatecznie, syn tej rodziny stał się na długi czas zasadniczym elementem mojego życia, więc jakieś znaczenie posiada. Geny z jego protoplastów przeszły na moje dzieci, co również ma swój ciężar. Po kolei czy nie po kolei, niech już załatwię wszystko, co pamiętam.
Po wojnie dwa elementy usunęły pomoce domowe. Jednym z nich była niechęć teścia, który nie życzył sobie, żeby mu się obca jednostka po mieszkaniu plątała, a drugim przytomność umysłu kandydatek na gosposie. Każda tylko wchodziła, rzucała okiem dookoła i od razu mówiła:
— O, pani pedantka. To nie, to ja dziękuję… W rezultacie teściowa sama odwalała całą robotę w domu i trzeba przyznać, że czyniła to genialnie. Organizację miała bezbłędną i wyznała mi kiedyś, że bardzo tych zajęć nie lubi, postarała się zatem załatwiać wszystko jak najszybciej, żeby mieć z głowy. Na własne oczy widziałam, jak robiła przyjęcie na dwadzieścia cztery osoby i w idealnie posprzątanej kuchni znajdował się na wierzchu jeden garnek, jeden talerzyk i deseczka do krojenia. Nauczyłam się nawet od niej, że taki durszlak, na przykład, płucze się po odcedzeniu potrawy natychmiast, wiesza na miejsce i jest spokój. Niezła metoda.
Przypuszczalne bogactwo wywierało swój wpływ, wzmocniony stanowiskiem mojego teścia. Najpierw profesor, potem prorektor Politechniki, figura w kolejnictwie i w łączności, możliwe, że budził nabożny szacunek. Wszelkie przyjęcia w tym domu, a nawet zwykłe obiady, odbywały się w ten sposób, że po pierwszym daniu talerze były zbierane, odnoszone do kuchni, zmywane, wycierane i przynoszone do kredensu w jadalni, po czym dopiero wjeżdżała następna potrawa. Po potrawie to samo, pełny serwis i dopiero dalszy ciąg. Na jednym z pierwszych obiadów przeżyłam straszną chwilę, pojawiła się bowiem zupa cytrynowa. Jak by nie było cytryna to owoc, owocowa zupa, Chryste Panie…! Co ja mam zrobić, nieszczęsna…?! Powąchałam ostrożnie, nie śmierdziała, ryzyk—fizyk, spróbowałam. I zjadłam bez żadnego oporu, nawet z przyjemnością, ponieważ była wytrawna, na rosole i w ogóle znakomita.
Wracając do usług stołowych, rozmaite osoby powinowate albo z dalszej rodziny zrywały się z miejsc i leciały do kuchni zmywać, co teściowa przyjmowała jako czyn naturalny. Zdaje się, że jeden raz mój mąż zwrócił mi uwagę, iż zaniedbuję się w tej mierze skandalicznie.
— A chała — odparłam mu na to. — Wybij sobie z głowy, żebym się miała wygłupiać i przypodchlebiać. Albo jestem rodzina i wtedy można do mnie zwyczajnie powiedzieć: „Ty, chodź, pomóż pozmywać”, albo jestem gość i jako gość na pewno zmywać nie będę. Ani razu nikt do mnie takich prostych słów nie powiedział, zatem widocznie jestem gość i taka sama hrabianka jak twoje siostry.
Mąż przyznał mi słuszność. Zaaprobowana w końcu zostałam, ale do rodziny przyjęta tylko o tyle, że w końcu byłam matką jedynych nosicieli nazwiska. Pierwsza żona sułtana, można powiedzieć. Nikt mi jednakże nigdy nie zrobił najmniejszego afrontu, bo już raz następca tronu dobitnie zaprezentował swoje reakcje. Naczynia w kuchni zdarzało mi się wycierać, owszem, dlaczego nie, z reguły wtedy, kiedy chciałam sobie z teściową poplotkować i bardzo dobrze nam to wychodziło.
Teść na drobiazgi domowe nie zwracał uwagi, szły same i fajnie, organizował za to inne sprawy. Przyszła chwila, kiedy ciężko chora teściowa musiała udać się na operację, w ciągu trzech dni teść załatwił szpital w Szwecji, a były to lata pięćdziesiąte, które takim luksusom nie sprzyjały. Obie moje szwagierki były już wówczas zamężne i miały po dwie sztuki dzieci. Teściowa nazajutrz miała lecieć, siedzieliśmy u nich w domu, mój mąż z matką w sypialni, ja w jadalni z teściem, przy stole, i teść planował podróż na lotnisko.
— Matka pojedzie karetką — mówił. — A my samochodem. Ja usiądę koło kierowcy, a ty z dziećmi z tyłu…
— Nie — przerwałam, bo rodzinne złe nagle we mnie wstąpiło. — To ja usiądę koło kierowcy, a ojciec z dziećmi z tyłu.
Teść na moment zaniemiał. Bardzo lubił dzieci i chciał je widzieć przy sobie, pod warunkiem jednakże, iż trzymające rękę na pulsie matki będą pilnowały ich grzeczności. W przeciwieństwie do niego nie lubiłam dzieci nigdy, a wchodzące tu w grę obie córki Jadwigi mogły w tamtym czasie zastąpić legion szatanów. Wyrosły na przeurocze dziewczyny, ale wówczas były gorsze od upiorów.
Po mojej wypowiedzi i chwilowym zaniemieniu teść zczerwieniał na twarzy i zaczął coś bąkać bardzo niewyraźnie. Zlitowałam się.
— A właściwie po co w ogóle zabierać dzieci? — spytałam z niesmakiem. — Jest listopad, pogoda potworna, na lotnisku wszystkie siły należy poświęcić matce i nią się zająć, a nie dziećmi. Będą tylko przeszkadzać, a potem się zaziębią. Matka też nie ma głowy do dzieci, źle się czuje, najwyżej ją zmęczą i po co to komu?
Teść odzyskał mowę.
— No dobrze, ale co z nimi zrobić…?
— Marysia ma pomoc do dzieci. Można tej pomocy podrzucić dziewczynki Jadwigi, przez parę godzin zajmie się czworgiem i może jakoś wytrzyma.
Teść rozpromienił się jak dzień wiosenny.
— A wiesz, że ty masz rację! To doskonały pomysł! Oczywiście, po co w tej sytuacji zabierać dzieci…
Teściowa odleciała spokojnie, operacja się udała, wróciła zdrowa. Umarła w wiele lat później na zupełnie co innego.
O rodzinie mojego męża jeszcze będzie, bo różne rzeczy się przytrafiały, na razie jednak wrócę do chwili bieżącej. Zaledwie wyszłam za maż…

Zaraz po moim ślubie rodzina się rozjechała, moja matka udała się chyba do Cieszyna, i zostaliśmy we troje, ojciec, mąż i ja. No i pies, ale pies głowy nie zawracał. Koniecznie chciałam okazać się idealną panią domu, bo w ogóle chciałam wszystko i zawsze było tego za dużo. Obiady gotowałam, pranie robiłam, jeszcze mi nie starczało, postanowiłam umyć okna. Zajmowały całą ścianę, zaczęłam od środkowego i dokonałam dzieła o tyle, że środkowe przybrało inny wygląd, pozytywnie różniąc się od bocznych. Wielka miednica z wodą stała na parapecie, ledwie się tam mieszcząc. Zdążyłam wytrzeć szybę do końca, kiedy do drzwi zadzwonił mąż, rzuciłam gałgan i popędziłam do przedpokoju, szczęśliwa i dumna z siebie szaleńczo.
— Coś ci pokażę — zawiadomiłam go radośnie już w progu. — Chodź, popatrz! Proszę! Jest różnica…?
Zdążyłam go dowlec do progu pokoju i w tym właśnie momencie miednica runęła. Otwarcie drzwi wejściowych spowodowało przeciąg, skrzydło okienne ruszyło się i zepchnęło ją z parapetu. Mąż popatrzył i pokiwał głową.
— Ogromna — przyznał. — Rzuca się w oczy… Był porządnym człowiekiem i powycierał z podłogi te wszystkie mydliny. Sprawiedliwie zgodził się nawet, że środkowe okno wygląda lepiej niż boczne. Chyba mnie kochał.
Satysfakcją i zachwytem bez granic napełniła mnie chwila wymiany pieniędzy. Świeżutko zaczęłam studia, co połączone było z pewnymi kosztami. Deskę kreślarską dostałam wprawdzie od brata ojca, stryjka Jurka, została wywleczona z piwnicy i porządnie wyszorowana, po czym natychmiast napaskudził mi na nią aktualny kot, co wszyscy uznali za szczęśliwy omen, ale całą resztę musiałam kupić. W sobotę przed ową pamiętną dla społeczeństwa niedzielą wydałam pieniądze do tego stopnia, że zostało mi tylko sto pięćdziesiąt złotych i sama nie wiedziałam, jak się do tego przyznać mężowi. Możliwe, że nie zdążyłam, nazajutrz zagrzmiało wymianą i problem upadł, wśród pełnych szczęścia chichotów mogłam oznajmić, że żadne kłopoty wymienne nam nie grożą. Mąż się nawet ucieszył i pochwalił moją rozrzutność. Wszystkie następne pieniądze dostaliśmy już nowe, a te ocalałe sto pięćdziesiąt złotych bez najmniejszego trudu wymieniłam na cztery złote i pięćdziesiąt groszy.
Studia mi się spodobały. Większość przedmiotów była bliska mojej duszy, historia architektury, rysunek odręczny, rysunek techniczny, budownictwo drewniane, w ostateczności nawet matematyka, napełniły mnie zgoła upojeniem. Na pierwszym wykładzie profesor Hryniewiecki wygłosił pamiętne słowa:
— Proszę państwa, muszą państwo wiedzieć, że architekci na ogół są uważani za wariatów. I słusznie. Sposób myślenia architekta przypomina sposób myślenia wariata. Normalny człowiek myśli zazwyczaj o jednej, dwóch, najwyżej trzech rzeczach równocześnie. Architekt z konieczności musi myśleć o trzydziestu…
I wymienił nam te trzydzieści rzeczy. Pamiętam początek.
Rzut budynku, elewacja, przekrój, funkcjonalność, teren, nośność gruntu, rodzaj konstrukcji, instalacje, normatywy, strony świata, rodzaj i koszty materiałów…
Nie wymagajmy za wiele, po czterdziestu trzech latach zacytować go do końca nie zdołam. W każdym razie miał rację. Oszołomił nas do tego stopnia, że zaczęliśmy mu wyliczać numer obuwia. Wykładając, chodził tam i z powrotem po podwyższeniu katedry, ułożonym z desek, i wszyscy pilnie patrzyli, od której do której deski sięgają buty. Ledwo wyszedł, pół audytorium rzuciło się mierzyć, po czym wyszło nam, że jest to trzydzieści dwa albo trzydzieści trzy centymetry. Hryniewiecki był wysoki, ale i tak rozmiar jego butów wprawił nas w podziw.
Jedyny przedmiot, jaki rychło zaczął mi kuleć, to konstrukcje. Na razie była to wprawdzie głównie wytrzymałość materiałów i rozmaite zjawiska fizyczne, ale do fizyki nigdy nie miałam serca, a profesor Poniż wykładał ostro. Nie jak do ćwoków mówił, tylko jak do ludzi na poziomie. W dodatku •matematyka jakby rozkwitła i ruszyły całki. Do całek umiałam wszystko, na całkach mnie zastopowało i w głąb mojego umysłu nie zdołały wniknąć nigdy. Do dziś dnia wiem, że całka to jest taki długi wężyk, a obok napisane „dx”, ale nawet nie jestem pewna, czy to „d” nie powinno być duże.
Studiowałam sobie z upodobaniem i zapałem, w wolnych chwilach obrębiając ręcznie pieluszki i koszulki niemowlęce. Dotrwałam tak do stycznia pod medyczną opieką przecudownej kobiety, mianowicie pani doktor Woyno. Pani doktor Woyno od przedwojennych czasów była stałym lekarzem rodziny mojego męża. przyjmowała wszystkie dzieci teściowej i z żywą radością zgodziła się przyjmować także moje. Miejsce miałam zamówione w prywatnej klinice koło placu Zbawiciela i bałam się tego porodu śmiertelnie. Zarówno rozmaite lektury, jak i straszliwe wspomnienia mojej matki kazały mi spodziewać się potworności i te potworności czekały mnie nieuchronnie.
Ósmego stycznia wybierałam się na wykład, mój mąż mnie odprowadzał, ale po drodze jakoś wstąpiliśmy do kliniki. Pani doktor Woyno zbadała mnie i rzekła straszne słowa:
— O, pani tu już zostanie… Zęby mi zaszczekały i wpadłam w nerwowe drgawki. Mąż zbladł niczym giezło i popędził do domu po wyprawkę. Pomijając rozszalałą panikę, czułam się doskonale i nic mnie nie bolało, ale pani doktor przykazała mi dzisiaj urodzić, więc koszmarna chwila nadeszła i nie było siły.
Zalecono mi spacer. Chodzić, chodzić! Szpitalny korytarz był długi, posłusznie chodziłam po nim tam i z powrotem bez żadnego rezultatu. Przyniesiono mi obiad, możliwe, że nawet trochę zjadłam, potem znów ruszyłam w te marsze jesienne. Co jakiś czas interesowały się mną położne i pielęgniarki. — Ma pani bóle? — pytały. A skąd! Żadnych bólów nie miałam, nic we mnie nawet nie drgnęło, ten brak bólów przerażał mnie jeszcze bardziej, bez mała wpadłam w rozpacz. Rąbnięto mi osiem zastrzyków na przyśpieszenie akcji porodowej, zastrzyki mnie zainteresowały, bo robione były niezwykle. Przychodziła pani Stefania ze strzykawką w ręku i waliła domięśniowy w pośladek, przy czym w chwili, kiedy czułam ukłucie, ona już tę strzykawkę z powrotem trzymała w ręku. Na każdy następny zaczęłam czekać z utęsknieniem, bo koniecznie chciałam zobaczyć, jak ona to robi, uchwycić właściwy moment. Nic z tego, pani Stefania była lepsza. Tyle że ciągle pytała z troską:
— Ma pani bóle?
Nie mam, rany boskie, nie mam żadnych bólów, coś okropnego, jakie bóle, ludzie, ratunku! Dlaczego ja nie mam bólów…?!!!
Mąż przywiózł rzeczy, wystraszywszy w domu moją matkę, i już został ze mną. Też chodził. Przemierzyliśmy cholerny korytarz tysiące razy i furt słyszałam pytanie:
— Ma pani bóle?
Zęby same zaczęły mi zgrzytać. Mąż nieśmiało proponował, żeby może usiąść chociaż na chwilę, wykluczone, mowy nie ma, kazali chodzić, będziemy chodzić. On już nie może, powiedział, ile kilometrów tak można…?! Ogłuchłam na jego cierpienia, chodzić, do cholery, gdzie te bóle…?!!!
Kiedy wreszcie przed wieczorem poczułam odrobinę jakby czegoś nieprzyjemnego, ulga na mnie spłynęła niebiańska. Wreszcie….! Pani doktor pojechała już do domu, kazała się zawiadomić we właściwej chwili, na pociechę została mi pani Stefania. No i mąż. Z zaciśniętymi zębami twardo chodził, trzymając mnie pod rękę, upragnione bóle nareszcie ruszyły porządniej, ale cóż to było, prawie nic, mięta z bubrem. Zatrzymywałam się na moment, przeczekiwałam i znów leciałam do przodu. Pani Stefania jednakże zareagowała.
— Na stół! Po panią doktor!
Mąż wyleciał z kliniki, wyrywając drzwi z zawiasów. Pani Stefania z panią Stanisławą zajęły się mną troskliwie, lokując na stole porodowym, wciąż rozpromienione.
Taksówkę mojemu mężowi udało się złapać na placu Zbawiciela, prawie pod szpitalem. Musieli jechać jak do pożaru, bo przywieźli panią doktor w ciągu dziesięciu minut. Okazało się, że już spała, wrzuciła na siebie pierwszą kieckę, jaką miała pod ręką, wyszła z domu po trzech sekundach i ukazała się moim oczom bardzo rozczochrana, w czarnej wieczorowej sukni i w perłach. Później usłyszałam, że podobno te perły są prawdziwe i ona w nich sypia. Z miejsca przystąpiła do energicznej akcji.
Akustycznie mój poród wyglądał następująco: — I niech pani sobie wyobrazi, zginęła mi torebka — mówiła żywo pani doktor do pani Stefanii. — Tak się zmartwiłam, bo to ta czarna… Głęboko oddychać…! Brodę na dół…! Zginęła, już myślałam, że przepadła, z monogramem, on był srebrny, no, zgubiłam, martwiłam się, a tu co się okazało… Brodę trzymać…! Ona leżała na krześle za stołem, nie było jej widać, tak się ucieszyłam, że się znalazła, bo już taka byłam zmartwiona, myślałam, że mi przepadła… Jeszcze trochę…! Taka czarna koperta, długa, ten monogram w rogu, to przedwojenna… Jak ta kobieta pięknie rodzi…! Zależało mi na niej, więc jak zginęła, zmartwiona byłam okropnie. Na szczęście znalazła się na tym krześle i tak się ucieszyłam… Brodę trzymać, oddychać, głęboko oddychać…! Wszyscy szukali, z zamszu, z czarnego zamszu, a w rogu srebrny monogram… No, jeszcze trochę…! Już naprawdę myślałam, że ją zgubiłam, długo szukaliśmy, a ona proszę, na krześle leżała, a taka już byłam zmartwiona…
Torebka pani doktor do dziś mi w oczach stoi, chociaż jej nigdy nie oglądałam. Wciąż oczekując chwili, kiedy mi usta zsinieją, oczy z głowy wyjdą i diabli wiedzą, co jeszcze nastąpi, usiłowałam posłusznie spełniać zalecenia, kłócąc się w przerwach, że \vs/ystkicgo naraz nie mogę. po czym, nie doczekawszy się spodziewanych koszmarów, usłyszałam potężny wrzask własnego dziecka. Odezwał się tak, że szyby zadrżały.
— Chłopak! — krzyknęła pani doktor.
Mój mąż na korytarzu podobno zesłabł z ulgi. Chodził tam i z powrotem, bo już mu w nałóg weszło, usłyszawszy wrzask, wreszcie usiadł. Prawie poczułam się rozczarowana, gdzie te potworności przeraźliwe…? Pani doktor wyrażała zachwyt, noworodek przeszło cztery i pół kilo, położnica istna perła, taki poród to sama przyjemność! Łeb ma jak ceber, ciąć trzeba było, nie szkodzi, teraz się pięknie zeszyje…
Między nami mówiąc, przysięgłabym, iż cięcia dokonano zardzewiałą żyletką, ulgi doznałam jednakże takiej, że już mi było wszystko jedno. Urodziłam, chwała Ci, Panie…
Nastąpiło to dwadzieścia po pierwszej, po dwudziestu minutach energicznych starań. Resztę nocy mój mąż spędził w nogach mojego łóżka, trzymając mnie za stopy, żebym mogła .mieć kończyny zgięte w kolanach, bo same z siebie mi zjeżdżały. Zdaje się, że odpracował ten poród, na ile tylko to było możliwe. Okazałam się godna przodkiń..
Odcierpiał swoje nie tylko tej przełomowej chwili, ale także zaraz potem. Miałam, rzecz jasna, separatkę, dziecko leżało w łóżeczku obok, mąż rezydował na kanapce. Uświadomiwszy sobie, iż sprowadziłam na świat ludzką istotę, poczułam ciężar odpowiedzialności tak straszliwy, że wręcz nie byłam w stanie go znieść. Włos mi na głowie dęba stanął na myśl, że dwadzieścia lat minie, zanim to dorośnie. Mąż podszedł do sprawy znacznie bardziej beztrosko i od pierwszego dnia nauczył się przewijać niemowlę, co było czystym błogosławieństwem, bo miał normalnie ciepłe ręce. Ja miałam zawsze zimne, tak jak w dzieciństwie, a od dotknięcia lodowatą dłonią dziecko mogłoby dostać konwulsji. Robiłam później różne sztuki, grzałam ręce przy piecu, rozcierałam, trzymałam w gorącej wodzie, pomagało średnio. Mąż był lepszy.
Przetrzymał na tej szpitalnej kanapce tydzień, z tym że ostatnie noce przesypiał martwym bykiem, nie reagując na wrzask syna, jęki żony i przedmioty, którymi w niego rzucałam. Czułam się wciąż doskonale, ale pani doktor zabroniła mi nawet siadać, nie mówiąc o wstawaniu, leżałam zatem jak kłoda, do roboty przy niemowlęciu używając męża z konieczności.
Sen w ogóle miał niezły. Jeszcze za narzeczeńskich czasów sam mi opowiadał, że w domu nikt nie chce go budzić, bo jest to praca ciężka i niewdzięczna. Bluzga brutalnymi słowami i śpi dalej. Wyobrażałam sobie naiwnie, iż po ślubie i zamieszkaniu razem będę go budzić czułym pocałunkiem, cha, cha, głupie mrzonki, mogłam go pogryźć i też by nie pomogło. Wieczorem wystarczało, żeby usiadł na tapczanie, po dwóch minutach przeistaczał się w kamień, do czego nie mogłam dopuszczać, bo w tapczanie znajdowała się pościel. Po paru miesiącach doświadczeń wzięłam przykład z Rejtana. Mąż zbliżał się do mebla, rzucałam się przed niego z rozkrzyżowanymi ramionami i krzykiem:
— Po moim trupie! Siadaj na krześle, precz od tapczanu!
— Ja tylko na chwileczkę. Nie zasnę — zapewniał mąż i usiłował mnie wyminąć.
Ilekroć zaniedbałam sprawę, rozgrywały się sceny gorszące. Czynów popełnianych przez sen nie pamiętał kompletnie. Kiedyś wybuchła w nocy okropna burza, okna w mieszkaniu na Niepodległości były wielkie i trudne do zamykania, zepchnęłam go z legowiska, żeby załatwił sprawę, zerwał się, zrzucił doniczkę z jednym kaktusem, ukłuł się w drugi, zaklął okropnie, okna pozamykał, wrócił do łóżka zmoczony deszczem, a nazajutrz z wielkim zaciekawieniem spytał mnie, kto zamknął okna.
Po dziewięciu dniach wyszłam ze szpitala, przeczekałam jeszcze dwa i udałam się na wydział, na wykład z matematyki. Raz tam dotarłszy, zostałam na wszystkich zajęciach i chwaliłam się później, że urlopu macierzyńskiego miałam niecałe dwa tygodnie. Dzieckiem w czasie mojej nieobecności zajmowała się moja matka, zdejmując mi z głowy potężny ciężar, inaczej bowiem musiałabym, tak jak później jedna z koleżanek, jeździć z progeniturą na wykłady i ustawiać wózek dziecinny w wydziałowym ogródku. Ale ona robiła to w lecie, ja zaś urodziłam w zimie.
Zaraz potem przyszła sesja egzaminacyjna. Matematykę zdałam w sposób prosty, było pięć zadań, kto rozwiązał wszystkie, dostawał pięć, kto cztery, dostawał cztery, kto trzy, dostawał trzy. Nie upierałam się przy sukcesach, trzy zadania leżały w granicach moich możliwości, pozostałe dwa były z całkami, ominęłam je starannie, dostałam trójkę i matematykę miałam z głowy na zawsze.
Gorzej wyglądała ta cholerna wytrzymałość materiałów. Pierwszy egzamin był pisemny, po nim następował ustny, z tym że kto napisał na pięć, z ustnego był zwolniony. Przydzielony do naszej grupy asystent profesora Poniża w poziomie mojej wiedzy orientował się doskonale, miał litość w sercu, uwzględnił przeżycia, jakie mną niedawno wstrząsały, podszedł dyskretnie i napisał mi rozwiązanie na kwicie egzaminacyjnym ołówkiem H6. Przepisałam je porządnie, nie wnikając w sens, radośnie przekonana, że ustny mnie ominie.
I byłby ominął, gdyby nie kilka drobnostek. Stopnie stawiał tenże asystent, Zygmuś Konarzewski. Wszyscy wiedzą, że był u Poniża asystentem, wiec nazwiska w tajemnicy utrzymywać nie muszę, poza tym popełniał same czyny szlachetne, tym bardziej zatem mogę go ujawnić. Zygmuś Konarzewski nie ośmielił się samemu sobie postawić pięć i postawił pięć minus.
Szczęśliwa niczym skowronek na nieboskłonie, pozwoliłam sobie na wygłup. Kwity egzaminacyjne musiał podpisać profesor, siedział w sąsiednim audytorium czymś zajęty, oczywiście poleciałam tam i pogoniłam go.
— Panie profesorze, na pana profesora bezcenny autograf czekamy!
Potem jeszcze zaglądałam parę razy i czyniłam różne podobne uwagi. Poniż w końcu przyszedł, miałam jeszcze tyle rozumu, że przestałam się go czepiać i włazić w oczy, i schowałam się na kreślarni. Znaleźli mnie tam i przywlekli do audytorium, bo profesor podobno chciał mnie zobaczyć.
— O, proszę pani! — powiedział na mój widok. — Gdybym ja wiedział, że pani ma syna, to bym pani postawił pięć, a nie pięć minus!
Nie zdążyłam się odezwać, bo uczyniła to za mnie jakaś stojąca obok niego jełopa.
— A to proszę bardzo, panie profesorze — powiedział ten cep. — Tu jest wolny kwit, może pan profesor wpisze koleżance pięć.
Poniż był w szampańskim humorze. Wziął ten wolny kwit.
— A to doskonale — rzekł. — Zadam pani tylko takie jedno malutkie pytanko i wpiszę pięć.
Popłoch we mnie eksplodował. W desperacji ostatecznej zawahałam się, co zrobić. Wybuchnąć płaczem, zemdleć, odwrócić się i uciec z audytorium bez słowa, czy paść na kolana z krzykiem: „Panie profesorze, trzy minus, tylko bez pytanka!”
Nic nie zrobiłam, bo nie zdołałam podjąć decyzji.
— Proszę pani — powiedział upiornie zadowolony Poniż — ma pani kołyskę?
— Nie, panie profesorze, mam wózek — odparłam beznadziejnie i zgodnie z prawdą.
— Ale widziała pani kołyskę?
— Widziałam.
— To niech mi pani powie, jaki moment wpływa na to, że ona się kołysze?
Na całe szczęście rozbudował pytanie. Moment mnie ogłuszył, dziś wiem, że mu chodziło o moment obrotowy, ale w owej chwili takie pojęcia nie były mi dostępne. Wyłożyłabym się z miejsca, gdyby Poniż nie kontynuował.
— Jak to trzeba kołysać — ciągnął, kiwając obrazowo palcem — żeby najmniej wysiłku i czasu zużyć?
Spłynęła na mnie rozpaczliwa determinacja. Nic nie umiałam i zrobiło mi się wszystko jedno.
— Przede wszystkim, panie profesorze, to w ogóle nie należy kołysać, bo się dziecko przyzwyczai i będzie krzyczeć — rzekłam stanowczo. — A po drugie, to i tak człowiek tyle siły i czasu traci, że to już żadna różnica.
Wesołość wzbudziłam ogólną, ale Poniż nie popuszczał.
— No rzeczywiście, pani chyba wie lepiej. Ale rower na przykład. Jak się to dzieje, że przyciska pani pedały ku dołowi, a on jedzie w przód?
— A bo tam się taki łańcuch kręci, panie profesorze, i tak go popycha — odparłam, w szczerym przekonaniu, że mówię, co trzeba.
— No, zgasiła mnie pani — stwierdził rozweselony pan profesor wśród kwików radości. — Ale jeszcze jedno…
Dookoła rozległy się krzyki, że miało być tylko jedno pytanko. Poniż się uparł. Zadał cholerne pytanko.
Jak istnieje pięć rodzajów wytrzymałości, które mają swoje wzory, tak wiedziałam jedno: że wzór wytrzymałości na wyboczenie zaczyna się na „l”. Na tym koniec.
No i Poniż zapytał mnie o ten wzór na wyboczenie. Nadal mi było wszystko jedno. Śmiałym krokiem podeszłam do tablicy, śmiałym gestem ujęłam kredę i z rozmachem napisałam to „l”. Potem dołożyłam „=„ i narysowałam poziomą krechę, bo wzrokowo pamiętałam, że wzory stanowią coś jakby ułamki. Następnie zaczęłam patrzeć na Zygmusia Konarzewskiego, który, bardzo blady, stał za plecami Poniża.
Alfabet ma ograniczoną ilość liter, cyfr istnieje jeszcze mniej. Wykluczywszy zero na froncie i takie rzeczy jak „ą”, „ę” i „ó”, można przy pewnym wysiłku do czegoś dojść. Pisałam cokolwiek i spoglądałam na Zygmusia. Jeśli kiwał głową, kontynuowałam, jeśli kręcił, wśród chichotów zmazywałam swoją twórczość ścierką. Poniż uwierzył, że muszę świetnie znać przedmiot, bo niemożliwe, żeby ktoś nic nie umiał i tak się wygłupiał. I postawił mi pięć.
Najgorsze nastąpiło na początku drugiego roku. Obowiązywała nas praca społeczna i któryś z kolegów powiedział do mnie:
— Masz pięć z wytrzymałości, będziesz pomagała tym z pierwszego roku.
Wyłgałam się dzieckiem i ci z pierwszego roku zdołali uniknąć mojej pomocy.
À propos egzaminów, to w tamtych właśnie czasach przy którymś egzaminie wstępnym na pytanie:
— Kto to był Ilia Erenburg?
Padła błyskawiczna odpowiedź kandydata na studia:
— Ostatnia kochanka Hitlera.
Skojarzenie dla mnie osobiście jest w pełni zrozumiałe, bo sama w trzydziestym dziewiątym roku, słysząc słowa piosenki „Hitler Hachę wziął pod pachę i poszedł z nim na kiełbachę”, wyobrażałam sobie Hachę jako wielką, grubą i ordynarną dziewuchę. Niewykluczone, że śpiewano przy mnie „z nią”, a nie „z nim”.
Pierwszy rok studiów zakończyłam szczęśliwie i wyjechałam z dzieckiem w plener.
Przedtem jednakże zdołałam dokładnie zrozumieć, skąd się wzięły szataństwa mojego wczesnego dzieciństwa. Oprócz Teresy i Lucyny przyjeżdżała z Grójca babcia, uszczęśliwiona bez granic pojawieniem się w rodzinie chłopaka, zostawała długo i rwała się do uwielbianego niemowlęcia.
Z niemowlęciem zaś należało bywać w przychodni u lekarza, kontrolnie i dla rozmaitych szczepień. Miało chyba ze cztery miesiące, kiedy poszłam w towarzystwie babci i po powrocie zapowiedziałam stanowczo, że nigdy więcej. Proszę bardzo, mogę bywać u lekarza z dzieckiem. Mogę bywać u lekarza z babcią. Oddzielnie. Razem z babcią i dzieckiem nie pójdę nigdy w życiu więcej, bez względu na sytuację i okoliczności.
To, co wyprawiała w poczekalni tej przychodni, przekracza wszelkie granice i nie daje się porządnie opisać ludzkimi słowami. Samym słowom brakuje ekspresji, należało to zobaczyć, usłyszeć i jeszcze nie uwierzyć własnym oczom i uszom. Niemowlę leżało na lekarskim stole, na zmianę rozwijane z pieluch i pakowane z powrotem, a babcia szalała nad nim z rozwianym włosem i obłędem na twarzy.
— Tu, tu, ptaszek! On zmarznie! Ćwir, ćwir, ćwir! Tiu, tiu, tłu, zabierz to, zabierz to, mokre! Ptaszek, ptaszek! Już już, nóżki, paluszki…! Sweterek! Podnieś to, podnieś, ptaszek, ptaszek, fiu, fiu, cicho, cicho, już, on jest głodny, gdzie butelka, ptaszek…!!!
Dziecko darło się przeraźliwie, babcia miotała się dookoła, gubiąc własne rzeczy i zrzucając cudze, inne dzieci zaraziły się atmosferą i rozwarły pysk nie gorzej niż moje, pielęgniarki powylatywały z gabinetów, matkom trzęsły się ręce. Korzyść z tego odniosłam niewątpliwą, zostałam przyjęta w pierwszej kolejności i nikt przeciwko temu nie protestował, ale nie czułam się na siłach powtarzać eksperymentu. Jeśli to samo babcia robiła ze mną, dziwię się, że na widok lekarza tylko ryczałam zamiast dostawać konwulsji.
Przy pierwszej okazji mój mąż zrobił babci karczemną awanturę, chociaż na ogół egzystowali w zgodzie. Był zwolennikiem hodowli racjonalnej i popierałam jego zdanie w pełni, aczkolwiek ostatnie dziesięć minut przed karmieniem ciężko było wytrzymać. Babcia przeciwnie, gdyby nie protestowało się z całą energią, karmiłaby bachora co pół godziny, a żerte dziecko chętnie poszłoby na tę kombinację. Pytanie, na jak długo… chociaż późniejsze doświadczenia pozwalają mniemać, że nie zaszkodziłoby mu nic, a jego młodszemu bratu tym bardziej. Po awanturze na tle żywienia babcia nabrała szacunku dla zięcio–wnuka i potraktowała sprawę poważnie, jeśli wpychała prawnukowi coś do gęby, czyniła to ukradkiem i rzadko.
Na wakacje, upadłszy na głowę, pojechałam do Grójca. Niby owszem, do pleneru było tam blisko i powietrze świeże, ale gdzie sens z półrocznym dzieckiem przenosić się z cywilizacji, z łazienki z ciepłą wodą, z kuchni gazowej i eleganckiej toalety, do prymitywu, wody ze studni, węglowej kuchni i sławojki na podwórzu. Sama sobie dowaliłam roboty, a w dodatku musiałam pilnować babci, żeby nie przesadzała z opieką, i w rezultacie większość czasu i sił zużywałam na zdzieranie z dziecka ciepłej odzieży. Do mojego dzieciństwa było jeszcze blisko, pamiętałam przeżywane katusze i zamierzałam własnego syna przed nimi uchronić.
Możliwe, że do tego Grójca pojechałam dla przyjemności wyjeżdżania stamtąd. To jednak była prowincja, a nadmiaru prowincji nie trawiłam już dawno. Bez wątpienia miała na to pewien wpływ moja grójecka przyjaciółka, Wiśka. Zaraz po wyzwoleniu rozbrzmiewały wokół pieśni patriotyczne i między innymi dźwięczały słowa: „Ułani werbują, strzelcy maszerują, zaciągnę się”. Otóż ona, zresztą bardzo ładnym głosem, uparcie śpiewała „ułani werblują” i upierała się przy tym. Zdawałam sobie sprawę, że werblować to znaczy grać na werblu, może nie grać, może bębnić, owszem, można, ale uważałam, że to nielogiczne. Zaciągnę się, ponieważ werbują, a nie dlatego, że walą w bęben. Rwąc włosy z głowy i awanturując się, wrzeszczałam, że werbują, a nie werblują, ona zaś swoje i żadne argumenty do niej nie przemawiały. Ta niemożność porozumienia się doprowadzała mnie do szału i w jakiś sposób stała się symbolem prowincjonalnego ograniczenia.
Grójec wciąż jeszcze stanowił okolicę niebezpieczną, skłonną do załatwiania sporów nożem i siekierą, W sobotę wieczorem miał przyjechać mój mąż, ostatnim autobusem z Warszawy. Grójca nie znał, był tam przedtem raz w życiu, wyszłam zatem po niego na właściwy przystanek, przed apteką…
Chciałam napisać czyją, ale nie napiszę, bo przypomniało mi się wydarzenie z ową apteką i jej właścicielem związane. Dawno nie robiłam dygresji, najwyższy czas.
Opowiadał mi o tym ten sam biegły sądowy, który występował w sprawie Szweda i białego mercedesa dla siódmej córki naszego rodzinnego znajomego od sadów. Kończył przed wojną gimnazjum w Grójcu, biegły, nie znajomy, właściciela apteki znał i nie lubił. Nie lubiła go cała klasa, a nawet dwie, jakoś się tej młodzieży naraził, co mu chyba łatwo przyszło, bo był krwistym, gwałtownym awanturnikiem, wyzutym z cech takich, jak tolerancja i pobłażliwość. Jakieś wydarzenie zdenerwowało chłopaków ostatecznie, postanowili się zemścić i rodzaj zemsty był raczej rzadko spotykany.
Znaleźli mianowicie rurę od maski gazowej z pierwszej wojny światowej, a któryś posiadał ogromny miech kowalski. Połączyli te elementy i wszyscy kolejno, całe dwie klasy, spożytkowali miech jako urządzenie sanitarne, innymi słowy, jak by to elegancko powiedzieć, nie budząc zbytniego wstrętu w czytelnikach, rzetelną potrzebę fizjologiczną zaspokoili w jego wnętrzu. Następnie, o bladym świcie, a może nawet jeszcze w nocy, wycisnęli całość w estetycznej formie przez gazową rurę na schodach u wejścia do apteki.
Właściciel wczesnym rankiem sam otworzył drzwi od środka i ujrzał dzieło. Co to jest, nie było wątpliwości, dzieło posiadało wszelkie właściwe sobie cechy. Właściciel zsiniał, dostał szału, omal nie trafiła go apopleksja, z miejsca zareagował gwałtownie, wezwał przez telefon i posłańców, kogo tylko się dało. Przyjechała policja, różne władze miejskie i sądowe, przybył nawet starosta, i wszyscy zgodnie usiłowali dociec, co to było za jakieś okropnie wielkie zwierzę, które coś podobnego mogło zrobić, i dlaczego akurat przed apteką? Może chore było…? Zagadki zoologicznej nie rozstrzygnięto i nie wiem, kto to sprzątnął, ale obie ostatnie klasy gimnazjum czuły się w pełni usatysfakcjonowane.
Blisko owej apteki znajdowała się knajpa, a przystanek autobusowy ulokowano w połowie drogi między jednym i drugim. Czekałam na męża, spacerując po niewielkim odcinku od latarni do latarni, pusto było kompletnie, bo po godzinie dwudziestej drugiej Grójec zamierał. Pogoda się właśnie pogorszyła, zrobiło się zimno, wiał wiatr, może nawet chwilami mżyło. Autobus się spóźniał. Z knajpy wyszedł chuligan, najprawdziwszy w świecie, duży, bezczelny, antypatyczny i na lekkiej bani. Spojrzał na mnie, zatrzymał się, patrzył przez chwilę, po czym ustawił się dokładnie na trasie mojego „spaceru pomiędzy latarniami. W oczy biło, że zamierza skorzystać z obecności nowej laluni. Przestraszyłam się bardzo średnio, bo w odniesieniu do rozmaitych chuliganów, bandziorów i innych złoczyńców nigdy nie przejawiałam zbytniej lękliwości. Wściekłość w razie zaczepki ogarniała mnie błyskawicznie, a w stanie wściekłości raczej ja dla nich mogłam być niebezpieczna, a nie oni dla mnie. Teraz jednak nie chciało mi się zużywać sił duchowych, na męża czekałam i jego przyjazdem byłam zajęta, do walk ulicznych nie miałam serca. Postanowiłam wziąć byka za rogi. Podeszłam do chuligana i spytałam grzecznie: — Przepraszam pana, nie orientuje się pan, czy ostatni autobus z Warszawy już przyjechał?
Chuligan zbaraniał tak, że prawie mu mowę odjęło. Stałam i patrzyłam pytająco.
— Nie wiem — odparł wreszcie trochę niepewnie i zmobilizował się. — A co, na narzeczonego pani czeka?
— Tak — przyświadczyłam. — Na narzeczonego. Szkoda, że pan nie wie.
Odwróciłam się i kontynuowałam spacer. Chuligan stał w miejscu, kiwał się lekko i robił wrażenie ogłuszonego. W ramach spaceru podeszłam ponownie.
— Wie pan co — powiedziałam trochę przyjacielsko i życzliwie, a trochę smętnie. — Pogoda jest okropna, ja to czekam, bo muszę, ale pan nie musi. Po cholerę ma pan tu stać, zimno, mokro, jeszcze się pan zaziębi. Na co to panu, lepiej niech pan pójdzie do domu.
— A… — bąknął chuligan bardzo niepewnie. — Może i tak…
Postał jeszcze chwilę, wciąż jakby oszołomiony, po czym odwrócił się i rzeczywiście poszedł, przypuszczam, że do domu.
Autobus nadjechał, mąż wysiadł i mogłam go powitać bez żadnych przeszkód.
Wedle wszelkich wyliczeń wychodzi mi, że w owe wakacje, po pierwszym roku studiów, odbywałam praktykę na MDM–ie, musiałam zatem opuścić Grójec. Razem tych praktyk było trzy, na MDM–ie pierwsza. Twardo przystąpiłam do murowania i mogę zagwarantować, że dzielnica wykonana jest z cegły. Przedwojenny murarz mnie kształcił, szło jako tako do wysokości mniej więcej metra, potem ręce mdlały i już nie dawałam rady, przestawiałam się zatem na zainteresowanie stropem. Wszędzie leciały Ackermanny, nauczyłam się układać strop Ackermanna tak, że na dobrą sprawę mogłam go sama wykonać, pomijając oczywiście kwestię sił fizycznych, i nie zaświtało we mnie nawet najmniejsze przeczucie, jak bardzo mi się to przyda nieco później.
Z wielką troską uprzedzam, że nastąpi teraz melanż chronologiczny absolutny. W żaden sposób nie potrafię ustawić w czasie wydarzeń zachodzących w różnych dziedzinach życia, oddzielnie mi się plączą w pamięci studia, a oddzielnie sprawy rodzinne i chciał nie chciał, jestem zmuszona utrzymać się w temacie. Najpierw skończę ze studiami i będę je miała z głowy definitywnie…

Sali rysunku odręcznego nie zapomnę nigdy, aczkolwiek ciocia profesora Kamińskiego jakoś mnie ominęła. Olśniewających talentów nie wykazałam, ale widocznie mieściłam się w normie.
Sprawa z ciocią była słynna i wyglądała następująco:
Chodził profesor po sali rysunku odręcznego, robił korekty i oceniał prace. Stawał nad delikwentem, patrzył długo, po czym mówił:
— Proooszę paaana… Czy pan ma ciooocię?
— Mam, panie profesorze — odpowiadał przeważnie spłoszony student, bo rzadko kto nie ma jakiejś ciotki, bodaj przyszywanej.
— To niech pan poprooosi ciooocię… żeby panu kupiła kiosk z warzywami i niech pan się zajmie kioskiem, bo na te studia pan się nie nadaaaje…
Nie nazywaliśmy go inaczej jak Zimcio Kamiński, czego nie muszę ukrywać, bo wiedział o tym cały świat przez długie lata. Podobno ochrzciła go tak własna żona, która zwizytowała kiedyś salę rysunku odręcznego przy dużej frekwencji i zwróciła się do pana profesora gromkim głosem per „Zimciu, kochanie”. Raz mnie Zimcio pochwalił.
— Zdooolna pani jest, zdooolna… — mówił pod nosem, przeglądając rysunki, co poczytałam sobie za szczytowy sukces.
Ale nie z tej przyczyny zapamiętałam salę rysunku odręcznego na zawsze, tylko dlatego, że zleciałam tam ze schodów. Owe schody, wiodące na trzecie piętro, były bardzo strome i nie sądzę, żeby zmieniły oblicze, zapewne są strome nadal. Schodziłam z nich po zakończeniu zajęć i niosłam następujące przedmioty: własną torebkę, otwartą kasetę z mokrymi jeszcze farbami, rurę brystolu, ostatni wielki wysychający obraz, duży i sztywny blok rysunkowy oraz szklaneczkę z brudną wodą po płukaniu pędzli, którą ściskałam w prawej dłoni. Pół piętra zeszłam, drugie pół zjechałam, rozpocząwszy podróż prawie od podestu. Z racji bagażu nie miałam się czym przytrzymać, chociaż zjeżdżałam przy samej balustradzie i przemierzając trasę w przyśpieszonym tempie, w zasadzie na tyłku, rozpaczliwie pilnowałam, żeby broń Boże z tej szklaneczki nie uronić ani kropli. Była to w ogóle musztardówka, a niosłam ją w celu wylania tej brudnej wody do wychodka naprzeciwko schodów. Udało mi się, cel osiągnęłam, podniosłam się na dole, musztardówkę trzymałam nietkniętą, weszłam w stosowne drzwi i wylałam cholerną uratowaną wodę. Wówczas dopiero uświadomiłam sobie sens i logikę własnych czynów, ale już przepadło, dolegliwości minęły mi po tygodniu, rozgoryczenie pozostało na zawsze.
Współkolegom naraziłam się straszliwie zaraz na drugim roku, a może nawet było to na pierwszym. Kazano nam wykonać z gipsu makietę jakiejś budowli. Jedni umieli, drudzy wręcz przeciwnie, zaliczałam się do tych drugich, chociaż samo zajęcie bardzo mi się podobało. Na wstępie popełniłam błąd, akurat odwrotny niż w dzieciństwie. W dzieciństwie mianowicie pierwszy raz w życiu robiłam naleśniki, a w domu właśnie znajdowałam się sama i nikt mi nie mógł służyć radą, nalałam do garnka wody i wsypałam mąki. W pocie czoła usiłowałam tę mąkę rozmieszać, bezskutecznie, mimo wysiłków kluchy pozostały, nie zdołałam ich zlikwidować i dopiero później dowiedziałam się, że należy zaczynać od mąki, stopniowo dolewając do niej wody. Tak też, odruchowo, po tysiącach udanych naleśników, postąpiłam na wydziale. Nasypałam do naczynia gipsu i dolałam wody.
Co z tego wyszło, lepiej nie mówić. Usiłując naprawić błąd, zużyłam tony gipsu, cysterny wody, olbrzymią ilość rozmaitych innych materiałów, w końcu poddałam się, zostawiłam cały nabój, wściekła i schetana poszłam do domu.
Nazajutrz na całej kreślarni mój stół rzucał się w oczy niczym latarnia morska. Każdy z nas sam sprzątał po sobie, słów, jakie usłyszałam od kolegów, powtarzać nie będę, z łatwością można je sobie wyobrazić. Głupio mi było jak cholera,, określenie „hrabiowska flądra” wydawało mi się w pełni słuszne, chociaż się do tego nie przyznałam i skruchę ukryłam. Karę odcierpiałam rzetelnie, bo ten gips skamieniał do reszty i musiałam wszystko skrobać. Na dobrą sprawę pół dnia zajęta byłam wyłącznie sprzątaniem, które przez całe życie leżało poza granicami moich umiejętności, ale za to nigdy więcej już się tak nie wygłupiłam.
Na marginesie i przy okazji wyjaśniam sprawę „na” w odniesieniu do kreślarni. Nikt nigdy nie używał „w”, tylko zawsze „na”. Owszem, w audytorium, w sali rysunku, przenigdy w kreślarni. Może miały na to wpływ rozmiary pomieszczenia, ktoś jest na polu, na jeziorze, na stadionie. Za to w domu, w ogródku, w stodole. Myśmy siedzieli i pracowali NA kreślarni i nijak inaczej, i nic na to nie mogę poradzić.
Koledzy skarcili mnie za makietę, ale za to rozśmieszyli kreśleniem. Kreślić umiałam, od samego początku szło mi bezproblemowo, kreśliłam nie dość że szybko, to jeszcze precyzyjnie. Ćwiczenia z miernictwa wymagały kreskowania całych połaci rysunków, kreskowałam w upojeniu, koledzy łypali na mnie podejrzliwym okiem, mnóstwo razy pytając nieufnie:
— Hej, ty masz raster?
Rastra na oczy nie widziałam i nie umiałabym się nim posługiwać. Nie chcąc się przyznawać do tego, wzruszałam tylko ramionami. W końcu ktoś zawyrokował:
— To jest niemożliwe, jej chyba ten mąż kreskuje. Wówczas dostałam ataku śmiechu, bo mój mąż nie był pewien, którym końcem ołówka należy rysować. Zdolności miał do tego równie wielkie, jak ja do śpiewu. Insynuacja była tak głupia, że potraktowałam ją pobłażliwie i nadal cyzelowałam talent, który mi się później nadzwyczaj przydał.
Na początku tego mojego drugiego roku studiów rozszalała się akcja wyrzucania bikiniarzy. Na szczęście nie pamiętam, jak nazywała się najbardziej zajadła bojowniczka o czystość studenckich szeregów, zetempówa zakamieniała, z tych co to walczyli o ideologię na bazie kolorowych skarpetek, więc nie muszę czynić uników. Zdaje się, że na imię miała Hanka, ale głowy nie dam. Potworna scena rozegrała się na początku roku. Zrobiono zebranie wszystkich lat i pokazowo wywalano na nim kilku kolegów. Jeden nie dał się zgnoić, nie przeprowadził samokrytyki, wręcz przeciwnie, powiedział, co myśli i poleciał definitywnie. Wzięli go od razu do wojska i na studia wrócił dopiero po dwóch latach, a całe wydarzenie było wstrząsające.
Hopa z bikiniarzami skończyła się jak nożem uciął po zebraniu profesorów, na którym obecne były także władze partyjne i reprezentacja ZMP. Wystąpił skarb nad skarbami, profesor Suzin.
— Doskonale — powiedział grzecznie. — Wyrzucamy bikiniarzy. Ogromnie chwalebna i słuszna akcja. Tylko, żeby nie popełnić błędu i niesprawiedliwości, może koleżanka wyjaśni nam, co to takiego jest bikiniarz. Jak go odróżnić?
Owa przypuszczalna Hanka poderwała się z miejsca.
— To taki… — rzekła gwałtownie. — To taki… To taki… No, tak się kolorowo ubiera!
— Czy tak, jak pan profesor Lachert? — spytał Suzin uprzejmie.
Lachert chodził przeważnie w ceglastej marynarce i zielonym krawacie. Bojowniczka zczerwieniała i poprawiła się.
— Takie długie włosy nosi!
— Czy tak, jak pan profesor Gutt?
Gutt miał siwe włosy ostrzyżone na polkę. Zakrywały mu uszy. Hipotetyczna Hanka zaniemiała, zastygła z otwartą gębą, usiadła i więcej się nie odezwała. Głębia ideologiczna akcji zaprezentowała się w całej okazałości i dała rezultat, bikiniarze mogli kontynuować studia.
Do ZMP, wygłupiwszy się z konieczności jeszcze przed maturą, oczywiście należałam. Robiono zebrania pełne ognia i zapału, młodzież na studia przyszła w pewnym stopniu proletariacka i niektóre jednostki poważnie traktowały ustrój. W ciągu trzech lat światopogląd zmienił im się radykalnie, bo okazało się, że jednak jeść trzeba, otrzymane z domu buty rozlatują się i należy nabyć nowe, a stypendium w zasadzie starcza na przejazdy tramwajem. Na trzecim roku zebrania odbywały się wyłącznie wtedy, kiedy coś kazano przeczytać i to coś było wręczane mnie.
— Masz, jazda, ty szybko czytasz, dodaj gazu!
Terkotałam jak maszyna i błyskawicznie dojeżdżałam do końca. Przewodniczący zabierał głos i organizował dyskusję.
— Nikt nie ma żadnych pytań. To cześć, zebranie skończone!
I wszyscy z ulgą lecieli do swoich zajęć i partanin, bo życie okazało się brutalne i nie było siły, na to żarcie i buty należało zarobić.
Co do praktyk wakacyjnych, pewna jestem tylko tej na MDM–ie, odbyła się po pierwszym roku. Po drugim prawdopodobnie całą grupą, albo całym rokiem, znaleźliśmy się w Lublinie i tkwiliśmy tam co najmniej dwa tygodnie, a po trzecim padła na mnie wykończeniówka na SGGW, na końcu ulicy Rakowieckiej, ale za kolejność głowy nie dam.
Najpierw załatwię SGGW, bo Lublin był barwniejszy. Idiotyzm tych praktyk wylazł tam na wierzch bardzo wyraźnie. Cały mój kontakt z budynkiem miał się ograniczać do cokolika lastricowego, który należało obmierzyć wszędzie, z klatkami schodowymi włącznie, przy czym sens tego dzieła nie był mi znany, bo pojęcia nie miałam o prawach i regułach rządzących wykonawstwem budowlanym. Zajęcie okazało się nieopisanie nudne i działało nasennie, a na spokojną drzemkę miejsca nie przewidziano. Z rozpaczy usiłowałam dodatkowo robić cokolwiek innego, a bodaj nawet czegoś się nauczyć, i udało mi się przy tej okazji rozśmieszyć jednego robotnika. Układał jastrych pod posadzki, ten jastrych sam mieszał ręcznie, łopatą. Okropny pył magnezjowy wznosił się białymi chmurami, drapał w gardle i w nosie i przeżerał drogi oddechowe na wylot, należało go mieszać z trocinami i wodą. Razem tworzyło to masę, którą ów robotnik układał na szlichcie, wygładzał łatą drewnianą i szło mu to tak łatwo i zręcznie, że też uparłam się spróbować. Rozweseliłam go do łez. W pocie czoła, sapiąc i dysząc, na klęczkach ciągnęłam wąską deskę, pod nią zaś powstawały szczyty gór i dziury do środka ziemi. Nie udało mi się wygładzić nawet dziesięciu centymetrów, ale była to, w czasie praktyki, moja jedyna rozrywka.
Praktyka lubelska natomiast od początku do końca wypełniona była tysiącznymi duperelami, po większej części głupkowatymi. Polegała na inwentaryzacji detalu późnorenesansowego przeważnie w kościołach, na mnie, z trzema chyba jeszcze koleżankami, padł kościół jezuitów i o takim drobiazgu jak pomiary z dokładnością do jednego centymetra na wysokości dwunastu metrów nad posadzką, ‘bez żadnego zabezpieczenia, już nawet nie wspominam. Żadna z nas nie zleciała, więc nie ma o czym gadać.
Za to dojadła mi kłótnia Hani Dobrzańskiej z Baśką Bobińską. Mieszkałyśmy w PTTK–u w wielkiej sali o piętrowych łóżkach i oświetlone to było jedną gołą, potężną żarową, zwisającą ze środka sufitu. O co one się pokłóciły, pojęcia nie mam, włączyło się chyba jeszcze kilka dziewczyn, a skutek awantury był nie do zniesienia. Hania, na złość, nie pozwoliła zgasić światła, wykręciła skrzydełko przełącznika i schowała do kieszeni piżamy, teoretycznie poszłyśmy spać, w praktyce światło spod sufitu rąbało w oczy jak w wiezieniu przy przesłuchaniach i o zaśnięciu nie było mowy. Nie wtrącałam się przedtem do kontrowersji, ale o drugiej w nocy wstałam, wściekła szaleńczo, wywlokłam Hankę z łóżka i przymusiłam do zgaszenia.
Już po paru dniach, w pierwszą sobotę, wybrałyśmy się do operetki. Teatr wymagał jakiegoś stroju, a miałyśmy ze sobą tylko to, co potrzebne było na dwa tygodnie w zasadzie do roboty. Nie pozostało nam nic innego, jak tylko pozamieniać się wzajemnie. Rewia mody ruszyła i sytuacja przed wieczorem wyglądała następująco:
Irena Lubowicka szukała grzebienia, który gdzieś jej zginął. Klnąc pod nosem, bliska obłędu, przewracała wszystko w okolicy swojego łóżka i zaglądała do sąsiednich. Po drugiej stronie sali Hania Dobrzańska z którąś jeszcze, Baśką chyba, leżała na jednym łóżku, dolnym, głową ku drzwiom, czytały razem jakąś książkę i widać było tylko ich nogi, jedne gołe, a drugie w spodniach. Ja się zestroiłam w cudze szmaty, na szyi zawiązałam czarną aksamitkę, wymalowana jak wielkanocne jajo, pozowałam do fotografii pod latarnią, której wizerunek zawieszony był na czymś, może na górnym łóżku, a może na ścianie. Na środku pomieszczenia siedziała na stołku Hania Łazarska, już ubrana wyjściowo, i robiła na drutach. Reszta miotała się w trakcie zamiany odzieży, porozbierana rozmaicie. I na to wszystko wlazł nam nagle do pokoju jakiś obcy chłop, wielki i mocno pijany.
Spojrzałyśmy na niego wszystkie z wyjątkiem Ireny, która uparcie szukała grzebienia, jemu zaś w pierwszej kolejności wpadły w oko owe nogi, jedne gołe, damskie, a drugie w spodniach, niewątpliwie męskie. Rozpromienił się wyraźnie. Wkroczył dość agresywnie i rozpoczął konwersację, połączoną z rękoczynami, z tym że od razu trafił na Irenę Lubowicka, do której świat nie docierał. Strząsnęła z siebie jego rękę, nawet jej nie zauważywszy, i wrzasnęła z furią:
— Gdzie, do ciężkiej cholery, jest mój grzebień?!!! Facet się jakoś wzdrygnął i w tej chwili odezwała się Hania Łazarska ze stołka.
— Do damkobiet… — rzekła potężnie i z wielką godnością i urwała.
Ułamek sekundy trwała cisza, po czym wszystkie wybuchnęłyśmy straszliwym śmiechem. Rozanielony chłop potraktował to jako zaproszenie, te gołe nogi, ja pod oknem w charakterze kurtyzany, część dziewuch rozdziana, czysty harem, a on tu będzie robił za sułtana.
Musiałyśmy w końcu lecieć do chłopaków po pomoc i dopiero wtedy udało się go pozbyć. Hania wyznała, co chciała powiedzieć. „Do damskiego pokoju” lub też „do kobiet” nie wchodzi się bez pukania, nie zdążyła dokonać wyboru sformułowania i wyszedł jej skrót. Podjęta przez nią próba wychowania owej moczymordy rozweselała nas do końca pobytu.
Irenę Lubowicka, bardzo piękną dziewczynę, spotkało na ulicy niezwykłe szczęście. Do tej inwentaryzacji i łażenia po drabinach wkładała spodnie, a rzadko w owych czasach kobiety nosiły spodnie i było to źle widziane przez społeczeństwo. Szła sobie, z przeciwka szedł jakiś facet, nawet podobno młody i przystojny, spojrzał na nią, splunął i rzekł z wielkim zgorszeniem:
— Fu, co za ohyda!
Mnie ukradziono rysunki, przez co omal nie dostałam apopleksji. Robiło się te rysunki przy okazji, były to tak zwane prace wakacyjne, a Lublin dostarczał tematów na każdym kroku. Miałam ich już ze sześć, w tym dwa wyjątkowo piękne, wymagające tylko wykończenia na czarno pierwszego planu, co zostawiłam sobie na deser. Trzy najlepsze mi ukradziono. Owszem, zdarzały się na wydziale kradzieże co lepszych prac i do dziś nie wiem, kto je popełniał, ale na mnie spadło to pierwszy raz i nie mogłam się ze świństwem pogodzić. Honor niewątpliwy, widocznie zrobiłam doskonałe, ale niech szlag trafi taki honor! I nie o to mi już chodziło, że je w ogóle rąbnięto, nie o to, że będę musiała odwalać całą robotę drugi raz, tylko o to, że parszywy złodziej wyrwał mi z ręki największą przyjemność, to wykończenie pierwszego planu! Niechby chociaż, ryj niemyty, podwędził później, PO mojej satysfakcji, a nie PRZED!
Pod sam koniec pobytu jednym niewinnym zdaniem spowodowałam kłótnię, od której zatrzęsły się mury. Za dwa dni miałyśmy już wracać, była o tym mowa, któraś spytała Hanię Łazarską, czyjej chłopak wyjdzie po nią na dworzec.
— Nie wiem — odparła Hania. — Może nie zdążyć. Ma teraz robotę i jest bardzo zajęty.
— Miłość nie zna przeszkód — odezwałam się na to całkowicie bezmyślnie i tylko tak sobie.
Zmiłuj się Panie, co za piekło wybuchło! Z miejsca zareagowało parę dziewczyn, wypowiedzi były sprzeczne, po trzech sekundach włączyły się pozostałe. Nie zabierałam już głosu, prawie z przerażeniem patrząc, co narobiłam. Za łby się wzięły wszystkie, wściekła awantura grzmiała jeszcze nazajutrz, niektóre przestały ze sobą rozmawiać, jeszcze parę tygodni nie znały się wzajemnie, a Tadzio po Hanię oczywiście wyszedł.
Osobny rozdział stanowiły egzaminy.
Z najgłębszym rozgoryczeniem wspominam historię architektury rosyjskiej i radzieckiej. Z tajemniczych przyczyn byłam w tym temacie obkuta jak rzadko i jedyny raz w życiu dostałam stopień poniżej wiedzy. Owszem, zdarzyło się to także przy historii architektury powszechnej, ale wtedy przynajmniej był powód, tu zaś żadnego. Dostałam cztery, umiałam na pięć. Zdaje się, że jechałam sobie epokami, profesor natomiast uczepił się autorów, albo może było odwrotnie, w każdym razie, zaskoczona, musiałam wydłubywać z pamięci inny system, niż zastosowałam w nauce.
Historii architektury powszechnej udzielał profesor Piotr Biegański. Przedmiot lubiłam i nawet w dużym stopniu znałam. Jak zwykle, poszłyśmy obie z Hanią Łazarską na pierwszy ogień i profesor od razu zwrócił się do mnie z pytaniem o Leonarda da Vinci.
Leonarda da Vinci mogłam prawie uważać za osobistą znajomość. Trzech tytanów czytałam już w bardzo młodym wieku, później dopadłam jego biografii, potem się o nim uczyłam, a jego straszliwy pech do arcydzieł, przy każdej okazji traconych, przemawiał do mnie głęboko. Szczególnie „Ostatnia Wieczerza”, którą malował na ścianie refektarza klasztoru w Mediolanie z nadzieją, że może chociaż ściana się utrzyma, po czym żołnierze w samym środku przebili drzwi, wśród wzruszeń utkwiła mi w pamięci.
I nagle coś mi się stało. Po pytaniu Biegańskiego poczułam przerażającą pustkę nie tylko w głowie, ale w ogóle w całej sobie. Wysiliłam się, wybąkałam niewyraźnie i niepewnie, że Leonardo da Vinci był ileś tam lat młodszy od Michała Anioła, ileś tam lat starszy od Bramantego, wymieniłam jakąś kretyńską datę, nie mającą nic wspólnego z żadną rzeczywistością i zamilkłam. Siedząca obok Hania zaczęła mnie szturchać łokciem i warczeć pod nosem:
— Wieczerza! Wieczerza! Wieczerza!
— Nie — powiedział sucho Biegański. — To nie jest właściwa data.
— Wieczerza…! Wieczerza…! Wieczerza…! —warczała Hania strasznym szeptem.
Zdenerwowałam się. Była godzina dwunasta w południe. Jaka wieczerza, o co jej chodzi, kolacja o tej porze…?! Głodna, czy co…? Za skarby świata nie mogłam sobie przypomnieć żadnego dzieła Leonarda, przyszła mi na myśl Mona Liza, powiedziałam o niej i znów mnie zastopowało. Hania, jak zepsuta płyta, powtarzała swoje, wieczerza i wieczerza…
Milczałam, ogłuszona jakoś dziwnie, nic nie rozumiejąc. Biegański zadał jakieś pytanie Hani, zajęta wieczerzą odpowiedziała mu ni w pięć, ni w jedenaście.
Biegański popatrzył w okno, pomilczał długą chwilę, po czym rzekł:
— Pewnego razu studenci podjęli zobowiązanie, że będą zdawali egzaminy na same piątki. Profesorowie, chcąc im w tym dopomóc i zaoszczędzić czasu, postanowili chodzić do nich i egzaminować ich w domach. No i wchodzi taki jeden staruszek profesor na czwarte piętro, zdyszany, zziajany, dociera do drzwi studenta, a z drzwi wychodzi właśnie drugi profesor.
— No i jak, panie kolego? Jak poszło? — pyta ten pierwszy, sapiąc.
— Oj, źle, panie kolego — odpowiada drugi, zmartwiony. — Oj, źle. Kazał mi przyjść drugi raz…
Obie z Hanią wydałyśmy z siebie jakieś takie niepewne che–che, che–che. Taktownie i delikatnie Biegański dawał nam do zrozumienia, że mamy iść w diabły i przyjść drugi raz, ale do nas to nie dotarło. Siedziałyśmy, przymurowane do krzeseł, i widać było, że będziemy tak siedziały do sądnego dnia, aż może wrośniemy w podłogę. Biegański odczekał swoje, westchnął ciężko i całkowicie beznadziejnie spytał mnie o barok włoski.
W tym momencie nagle mnie odblokowało. Barok włoski miałam w małym palcu, runęłam mu Berninim, Barberinim, Maderną, wszystkimi studniami i fontannami, nawróciłam do Michała Anioła, oprzytomniałam do reszty i wreszcie powiedziałam ze skruchą i z lekkim zakłopotaniem:
— Panie profesorze, o Leonardzie da Vinci też mogę, ja go znam, zgłupiałam na początku, ale już mi przeszło…
Biegański jednakże nie chciał już ode mnie Leonarda. Uczepił się Hani. Hania też odzyskała zdrowe zmysły, pozbyła się wieczerzy, odpowiedziała jak człowiek. Umiałyśmy wszystko, ale jednak postawił nam na końcu tylko trzy i pół i ani grosza więcej. Zraził się, możliwe, że naszym brakiem taktu.
A i tak Bogu dziękować, że trafiło na Biegańskiego, który był człowiekiem spokojnym, a nie na dziadka Mączeńskiego na przykład. Z rąk dziadka Mączeńskiego zapewne nie wyszłybyśmy żywe.
Pan profesor Mączeński był opiekunem naszej grupy i cudem zupełnym. Wykładał budownictwo ogólne i słynął z tego, że w przypływach zdenerwowania strzelał szelkami, niekiedy zaś zdzierał z siebie marynarkę, rzucał na ziemię i deptał. Jedna z moich koleżanek, niejaka Teresa Rembertowicz, której brat należał później do moich wielkich przyjaciół i jeszcze o nim będzie mowa, zbuntowała się przeciwko tym ekscesom.
— Jeżeli on do mnie strzeli szelkami — powiedziała gniewnie — słowo daje, podejdę do niego i strzelę podwiązką!
O jednym z egzaminów u dziadka słyszałam od uczestnika wydarzenia.
Wchodzili do audytorium po cztery osoby. Narrator wszedł pierwszy i usiadł najbliżej okna i najdalej od drzwi. Dziadek zaczął pytać od drzwi. Pierwszy nie umiał nic, drugi podobnie. Przy trzecim, równie znakomicie przygotowanym, dziadek Mączeński wpadł w szał.
— Won!!! — ryknął strasznie, zrywając się z miejsca. — Won!!! Za drzwi!!!
Pierwsi trzej uciekli w popłochu, czwarty miał za daleko. Wpadł w panikę obłędną, zrezygnował z o—puszczenia audytorium i schował się pod najbliższą ławkę. Działo się to w audytorium Dziekońskiego, bardzo stromym. Siedział pod tą ławką jak mysz pod miotłą, starannie ukryty, a dziadek Mączeński latał tam i z powrotem w poprzek sali, próbując się uspokoić. W końcu się zatrzymał i zapanowała cisza. Nieszczęsny delikwent, nie wiedząc, co się dzieje, spróbował wyjrzeć. Ostrożnie wystawił głowę spod ławki, popatrzył, ujrzał stojącego tyłem profesora i dokładnie w tym momencie profesor odwrócił się gwałtownie i oko jego padło na studenta.
Student skamieniał. Przez chwilę patrzyli na siebie w bezruchu, po czym dziadek sapnął gwałtownie.
— Pan da indeks! — zażądał gniewnie.
Student wylazł spod ławki, drżącymi rękami podał indeks, niepewny, co będzie, dziadek w furii wyrzuci go przez okno, podrze, diabli wiedzą, co zrobi, ale protest w rachubę nie wchodził. Dziadek Mączeński chwycił podany przedmiot.
— Pan jeden coś umie! — wysapał, niemal się dławiąc. — Pan jeden coś umie!
Postawił mu trzy, podpisał się, egzaminowany porwał swój indeks i jak szaleniec uciekł z sali. Sam sobie tych trzech by nie postawił, wyznał to z rozbrajającą szczerością w trakcie opowieści.
Drugim człowiekiem na wagę złota był profesor Hempel.
— Wiecie co, moi drodzy — rzekł przed sesją. — Co do tego egzaminu… I ja czas stracę, i wy czas stracicie… I tak zerżniecie, i tak zerżniecie… To może nie róbmy egzaminu…?
Propozycja została przyjęta przez aklamację, wszyscy dostali stopnie z ćwiczeń, a egzaminu rzeczywiście nie było.
Na trzecim roku znalazłam się w grupie profesora Pniewskiego, który akurat złamał nogę i wszyscy chodziliśmy na korekty do niego, do domu, w którym obecnie mieści się Muzeum Ziemi. Ja to jeszcze nic, czułam już chyba, że twórczych talentów własnych jestem pozbawiona, przytomnie robiłam zatem projekt pod Pniewskiego i szło nieźle. Jeden drobiazg omal mnie nie położył. Hotel to był chyba, Pniewski obejrzał rysunki nawet bez wielkiego wstrętu i spytał:
— No tak. Bardzo dobrze. A jak pani przewiduje wejścia do tych pomieszczeń?
— Przez drzwi, panie profesorze — odparłam, nieco spłoszona.
— A gdzie one są, te drzwi?
Wówczas dopiero spostrzegłam, że zapomniałam wrysować drzwi. Nie było ich nigdzie, w całym budynku. Na szczęście później okazało się, że nie ma na nie miejsca tylko w jednym pomieszczeniu i jakoś z tego wybrnęłam.
Za to rekordy pobił jeden facet, który też robił hotel, chwalić Boga, nie pamiętam, jak się nazywał. Założenia brzmiały skąpo, ale wyraźnie. Hol, mniej więcej osiemdziesiąt metrów kwadratowych, dookoła półtora traktu, korytarz i pokoje. Facet przyszedł do profesora i zaprezentował kartkę nikczemnego rozmiaru, na której narysowany był wielki kwadrat, wokół niego biegł wąski paseczek, a za nim drugi, nieco szerszy, pokratkowany w małe kwadraciki.
— Co to jest? — spytał Pniewski.
— Hotel, panie profesorze — odparł usłużnie ów kretyn.
Przez moment Pniewski myślał podobno, że jest to fragment posadzki albo inny szczegół wykończenia.
— No dobrze — rzekł, wskazując kolejne elementy. — A co to jest to? I to? I to?
— Tak jak pan profesor kazał. Hol, dookoła półtora traktu, korytarz i pokoje…
— Panie, ile ten hol ma…?!
— Tak jak pan profesor kazał. Osiemdziesiąt metrów kwadratowych. Czterdzieści na czterdzieści.
Na długą chwilę Pniewski zaniemiał. Potem powiedział bardzo łagodnie:
— Wie pan co, niech mi pan to zostawi. Chciałbym pokazać tę pracę na kolegium profesorów.
— A proszę bardzo.
Wychodząc, ów idiota, który zaprojektował hol hotelowy o powierzchni tysiąca sześciuset metrów kwadratowych, z triumfem bezgranicznym i najszczerzej w świecie rzekł szeptem w drzwiach:
— Ale zjadłem Pniewskiego…!
Co jak co, ale podziw, trzeba przyznać, obudził potężny.
Przedtem, na drugim roku, byłam w grupie pani profesor Brukalskiej i nie czułam się u niej dobrze, bo poglądy pani profesor na budownictwo mieszkaniowe były całkowicie sprzeczne z moimi. Uznawała wyłącznie gładkie pudła z otworami, twierdząc przy tym, że takie, na przykład, balkony są brzydkie i wprowadzają okropny bałagan. Pani profesor decydowała o wynikach studiów, a nie ja, i troję osiągnęłam u niej z najwyższym trudem, możliwe jednak, że miało na to wpływ skromne i malutkie wydarzonko.
Podkochiwał się we mnie Krzysio Jelenkiewicz, który potem ugrzązł na zawsze w Szwajcarii i może tego nie przeczyta. Ściśle biorąc, twierdził, że się podkochuje, a gdybym była dziesięć kilo grubsza, zakochałby się na śmierć i życie. Co jakiś czas patrzył na mnie roziskrzonym okiem i mówił:
— Wiesz, jakoś mi się zaczynasz więcej podobać… W furię od tego wpadałam, bo odchudzałam się już od czternastego roku życia i ciągle miałam obawy, że jestem za gruba. W dodatku, niekonsekwentnie, albo może w obawie, że istotnie utyję i on będzie musiał zakochać się na tę śmierć, zeżerał moje śniadania. Zakradał się podstępnie i wyrywał mi je z ręki, kiedyś uciekałam przed nim przez cały budynek, w okropnym pośpiechu pożerając jabłko, on zaś gonił mnie z chciwością wypisaną na twarzy. Raz zaczaił się za mną, wyczekał odpowiedniej chwili i wyrwał mi z ręki cały chleb z kiełbasą szynkową, tak że zostałam z samą skórą. Szał mnie ogarnął, bo byłam głodna, a nawet ugryźć nie zdążyłam. Poderwałam się od deski.
— Ty świnio!!! — wrzasnęłam okropnie. — Na, zeźryj i to!!!
I rąbnęłam go przykładnicą. Chciałam rąbnąć na płask, ale zwinęła mi się w ręku i dostał kantem. Uciekł oczywiście, ja zaś runęłam za nim z tą skórą, żeby mu siłą wepchnąć do gęby.
O dwa stoły dalej profesor Brukalska robiła korektę i omal nie zleciała z krzesła. Zgorszyła się straszliwie, obejrzała za mną i nie wykluczam, że poczuła do mnie nieprzepartą niechęć.
Na trzecim roku także… uprzedzałam, że wyjdzie mi tu melanż chronologiczny… robiliśmy projekty w katedrze budownictwa wiejskiego, u profesora Piaścika. Musiały mieć dużo sensu, bo wiedza o racjonalnych oborach, chlewniach i stajniach pozostała we mnie w ogromnym stopniu. Obie z Hanią miałyśmy oborę na czterysta krów i Hani jakoś nie wychodziła komunikacja. Ciągi żarcia i sprzątania były w porządku, ale ciągi piesze dla krów i jałówek wiodły obok boksów buhajów, niestosowności zaś tego układu Hania nie mogła zrozumieć.
Korektę robił Jureczek Mordasewicz, asystent Piaścika, młody i szalenie przystojny chłopak, chyba z dobrej rodziny, bo taktowny i delikatny. Zdenerwował się nieco uporem Hani.
— Czy pani w ogóle wie, co to są buhaje? — spytał podejrzliwie i z lekką irytacją.
— No tak — odparła Hania, może trochę niepewnie. — To są takie wielkie woły.
Zapiałam z radości, a Jureczek okropnie zczerwieniał.
— Może pani wyjaśni koleżance, co to są buhaje — zaproponował słabo, porzucił korektę i pośpiesznie się oddalił.
A propos buhajów, to słyszałam kiedyś, że do buhaja uwiązanego w stodole doprowadzono damę. Buhaj wyszedł z łańcuchem, kawałkiem sąsieka i po wierzejach położonych na płask.
Najokropniejsze chwile przeżyłam po trzecim roku, znów w związku z konstrukcjami. Były to już konstrukcje stalowe i ponownie dorzynał mnie Poniż. Metodę wykładania stosował przerażającą, mówił, jedną ręką pisał na tablicy, drugą ręką ścierał, a do tego operował cholernymi całkami. Nie rozumiałam z jego wykładów ani jednego słowa, nie zawracałam sobie zatem głowy notatkami, tylko zwyczajnie robiłam na drutach. Notatki sporządzała Hania.
Nadeszła chwila egzaminu. Wspólnie odwaliłyśmy piękne ściągaczki, dzięki czemu zorientowałam się przynajmniej, o co w tym przedmiocie mniej więcej chodzi, orientacja była to jednak nader mglista. Następnie podzieliłyśmy się całym chłamem na ryzyk–fizyk, połowę wzięła do kieszeni Hania, a połowę ja.
Asystent Poniża, nie Zygmuś Konarzewski, bo Zygmuś był człowiekiem szlachetnym i takiego świństwa by nie zrobił, inny, znający nas doskonale, przesadził całe audytorium. Hania znalazła się z prawej strony u góry, a ja z lewej na dole, reszta była przemieszana podobnie. Dostałam temat.
Cudu nie było, uzyskany przeze mnie temat Hania miała w kieszeni. Nie poddałam się tak od razu. Kształtki stalowe narysować umiałam, powyznaczać im trzeba było jeszcze rozmaite punkty, co już leżało poza moimi możliwościami, ale czort bierz punkty, grunt, że narysowałam. Po czym zaczęłam szukać pomocy.
— Idź do cholery! — wysyczał do mnie kolega z jednej strony. — Na ławce miałem napisane, a ten podlec mnie przesadził!
— Odczep się — wyszeptał ponuro drugi. — Wszystko Wacek ma przy sobie…
Nie było dobrze. Przesiedziałam beznadziejnie trzy czwarte wyznaczonego czasu, podjęłam męską decyzję i poprosiłam o pozwolenie wyjścia. Jednorazowe wyjścia dopuszczano.
Na kreślarni złapałam Wacka, który już skończył.
— Wacuchna, rany Boga żywego…!!! — krzyknęłam strasznie.
— A co masz…?
Podałam temat, Wacek pomacał się po sobie i dał mi ściągaczkę. Miała rozmiary plakatu reklamowego na murach miasta. Złożyłam ją tak, żeby mi się mieściła w torbie, na trzydzieścioro dwoje, i wróciłam do audytorium. Ta zmora, asystent, pilnował nas i widział wszystko, jakby miał ilość oczu zbliżoną do muchy, tyle mi się udało przepisać, ile znajdowało się na tej jednej trzydziestej drugiej tekstu, nie miało to ani początku, ani końca, ani boków, ani sensu. Beznadziejnie oddałam pracę i pomyślałam, że trudno. Raz w życiu nie zdałam egzaminu, po wakacjach będę miała poprawkę i nie ma siły, trzeba będzie się tego cholerstwa nauczyć.
Ustne były dla wszystkich bez względu na stopień i odbywały się od razu. Na wszelki wypadek, bo co mi szkodziło, nauczyłam się na pamięć wzoru, który powinien był mi wypaść na końcu obliczeń. Jeden wzór, na krótko, tyle ostatecznie mogłam z siebie dać.
Trafiłam na obcego asystenta, który mnie nie znał.
— Tak pani chyba nie najlepiej wypadło — rzekł z troską na wstępie.
— No właśnie, panie inżynierze — odparłam gorąco. — To ze zdenerwowania, jeszcze teraz się trzęsę jak barani ogon. Ale ja to umiem, tam na końcu powinien wyjść wzór…
Czym prędzej wyrecytowałam mu wszystko, co udało mi się opanować na kreślarni, przy czym śpieszyłam się w obawie, że za parę minut zapomnę. Asystent się ucieszył.
— No właśnie, no właśnie! Więc jednak! Może teraz spróbujemy…
No i cud nastąpił, zapytał mnie o strop Ackermanna. Jezus Mario! Mówiłam już, że strop Ackermanna robiłam na MDM–ie, potem na ćwiczeniach u Hempla, a potem jeszcze trafiłam na niego na ćwiczeniach z budownictwa ogólnego. Niczego nie znałam równie dobrze! Skorzystałam z okazji, uczepiłam się stropu Ackermanna jak rzep psiego ogona, ten nieszczęsny człowiek chciał mnie zapytać o cokolwiek innego, nie dopuściłam go do słowa. Strop Ackermanna szalał między nami i widać było, że mogę o nim w nieskończoność! To on się ugiął, a nie ja, zrezygnował z innych pytań, postawił mi cztery i mogę zagwarantować, że do końca tego egzaminu stropu Ackermanna unikał jak morowej zarazy. Skrzydła mi u ramion urosły, zdałam najgorsze…! Przed tą właśnie sesją Irena Lubowicka znów przeżyła chwilę szczęścia. Jak już wspomniałam, była bardzo piękną dziewczyną i robiła wrażenie typowego kociaka, rzetelnej wiedzy i autentycznych zdolności nie było po niej widać za grosz, raczej pełne rozeznanie w panującej modzie. Przed egzaminami przyszła do dziekana, którym był wtedy profesor Kozierski. Spojrzał na nią i powiedział z niesmakiem:
— Co, nie dopuszczona do sesji…?
— Nie, panie profesorze — odparła Irena. — Chciałam prosić o zezwolenie na zdawanie wcześniej, z drugą grupą, bo potem mam załatwiony wyjazd w góry…
Twierdziła później, że wyraz twarzy Kozierskiego był najpiękniejszym zjawiskiem, jakie w życiu widziała, a szczytową satysfakcję ukryła z najwyższym trudem.
Miałam z nią później ciężkie przeżycia i nawet zrobiła mi krzywdę, ale już dawno zdążyłam jej przebaczyć. Pozostało nam hasło.
Góral jeden mówił do swojej córeczki imieniem Irena:
— Jeryna! Tatuś cię prosi, żebyś przysła, bo jak nie przyńdzies, to ci tak dam w dupę…
Nie zwracałam się do niej inaczej, jak tylko: „Jeryna! Tatuś cię prosi, żebyś przysła!” Ona do mnie również usiłowała tę wypowiedź stosować, ale trochę jej się myliło. Nie szkodzi, jeśli słyszę w telefonie: „Jeryna, co tam, do cholery, z tym tatusiem…”, wiem, kto jest po drugiej stronie.
Przed dyplomem zdążyłam jeszcze ogłuszyć lekko profesor Adamczewską, wówczas asystentkę w katedrze u profesora Wejcherta. Dyrdymały to są, ale zdaje się, że dla mnie nagminne.
Siedziałyśmy obie z Hanią na kreślarni i odwalałyśmy jakieś ćwiczenia, już dość późnym wieczorem. Przypomniało nam się, że lada chwila zamkną szatnię, postanowiłam zatem zejść po naszą odzież.
— Przy okazji zajrzę do Wejcherta — powiedziałam do Hani.
Coś nam było od niego potrzebne, nie pamiętam co, ale bez wątpienia chodziło o jakieś materiały studenckie. Zabrałam z szatni wszystkie nasze rzeczy i udałam się do gabinetu profesora. Drzwi okazały się zamknięte, zapukałam raz i drugi, uznałam, że w środku nikogo nie ma, zmartwiłam się i stałam, zastanawiając się, co zrobić, bo sprawiało nam to kłopot. Popukiwałam przy tym w owe drzwi bez żadnego sensu, ale za to rytmicznie.
Drzwi otworzyły się nagle i stanęła w nich Adamczewską. Ucieszyłam się, że jednak jest.
— Przepraszam bardzo — powiedziałam i poprosiłam o to coś. Może był to rzut jakiegoś terenu.
Adamczewską stała nieruchomo i patrzyła na mnie.
— A… przepraszam… —powiedziała podejrzliwie.
— Kim pani jest?
Miałam na sobie dwa palta, na głowie dwa kapelusze, jeden na drugim, dwie parasolki przewieszone przez rękę i dwie torby. Chyba wyglądałam dziwnie, z czego kompletnie nie zdawałam sobie sprawy i jej pytanie prawie mnie przestraszyło. Stałyśmy tak, patrząc na siebie wzajemnie, aż udało mi się oprzytomnieć i wyjaśnić sprawę. Dostałam to coś, ale dopiero Hania na kreślarni uświadomiła mi mój wystrój zewnętrzny.
A propos Hani, ona właśnie opowiadała mi historię, która klinicznie wręcz dokumentuje potęgę przypadku.
Hania grała w siatkówkę. Dziewczyna jak łania, znajdowała się w tak zwanej kadrze, wyjeżdżała na zawody, rozgrywki, rozmaite obozy szkoleniowe i treningowe i raz znalazła się gdzieś w jakimś pałacu, wokół którego rozciągał się normalny, ozdobny park. W jej drużynie grała facetka, odrobinę wypaczona umysłowo, jako siatkarka w porządku, ale jako ludzka jednostka nie bardzo. Święcie wierzyła w duchy i bała się ich panicznie. Kretyństwo to było bezdenne, w które zgoła trudno uwierzyć, ‘bała się do tego stopnia, że w ciemnościach nie tylko nie wyszła z domu, ale nawet nie wyjrzała przez okno, za skarby świata nie zbliżyła się do czarnej tafli szyby, tym bardziej nie wychyliła się w ową przerażającą czerń. Koleżanki i przyjaciółki usiłowały wyleczyć ją z obłędu, tłumaczyły i przekonywały, w tymże właśnie pałacu zyskały okazję. Nakłoniły ją do spojrzenia przez okno, za którym rosła sobie zieleń i nic groźnego się nie działo. Wieczór to już był oczywiście, przy dniu białym problem nie istniał. Zaklinały się na wszystkie świętości, zapewniały o bezpieczeństwie, namawiały ją tak ze dwie godziny, aż w końcu uległa. Ostrożnie i z wahaniem podeszła do okna, zmobilizowała siły i wyjrzała.
Dokładnie w tej samej sekundzie zza narożnika budynku wyszły trzy dziewczyny w prześcieradłach i z latarkami w gębach. Szły kogoś nastraszyć dla draki.
To, co nastąpiło potem, przeszło najśmielsze wyobrażenia. Ofiara duchów odskoczyła od okna, runęła do kąta i dostała szoku. Kucała w tym kącie i podnosiła się, wyjąc przeraźliwym głosem na uuuuu. Musiały do niej wezwać pogotowie, pogotowie zabrało ją w ciężkim stanie, na dwa albo i trzy tygodnie straciły zawodniczkę. Nie zwariowała całkiem, jakoś ją z tego wyciągnięto, ale już nikt nie usiłował przełamywać jej obaw przed siłą nadprzyrodzoną.
Pominęłam tu egzamin z historii architektury polskiej, do którego notatki sprzątnęła mi Teresa, bo napisałam o nim w pierwszym tomie. Ogólnie biorąc, na tych studiach udzielałam się mało. czego mi dziś serdecznie żal, ale nie miałam szans na więcej z racji trudności, jakich przysparzało mi życie prywatne. Ominęło mnie mnóstwo rozrywek i przyjemności, liczne atrakcje przeleciały mi koło nosa i aż się dziwię, że zdołałam być przy meczu ping–pongowym rozgrywanym przez Hanię Łazarską i niejakiego Bieńdzia. Rolę komentatora wziął na siebie Wiesio Wieczorkiewicz i wrzeszczał z entuzjazmem:
— Bieńdzio odbija, Łazarską odbija, Bieńdzio odbija, Łazarską odbija, Bieńdzio odbija, Łazarską odbija…!
Zawodnicy zaniechali gry, bo im rakieta wypadła z ręki, reszta tarzała się pod stołem. Wielu innych przyjemności nie doznałam, ale za to, mimo małżeństwa i dziecka, twardo kończyłam studia, bez przerw. zdając wszystko w pierwszym terminie. Przy okazji mogę zapewnić wszystkich, że biblioteka Wydziału Architektury była najzimniejszym miejscem w Europie, bezcennym w lecie. Wystarczyło posiedzieć tam ze dwie godziny i potem, w najgorszy upał, człowiek z dużą ulgą szedł po słonecznej stronie ulicy. Studia wtedy dzieliły się na dwa etapy, inżynierski i magisterski, pojęcia nie mam, czy dzielą się do tej pory, bo już dawno straciłam kontakt z zawodem wyuczonym. Kurs inżynierski trwał trzy i pół roku, magisterski potem jeszcze dwa lata, można go było robić nawet po dłuższej przerwie, specjalizując się w rodzaju budownictwa. Gdybym była panienką, pozbawioną obowiązków…
I tak za całkiem niezły cud uważam fakt, że udało mi się dociągnąć do dyplomu. Projektować, szczerze mówiąc, nauczyłam się tyle co kot napłakał, chociaż na pierwszy rzut oka nie było tego widać.
Klauzura dyplomowa trwała dziewięć dni i akurat wtedy dostałam wysięku w kolanie. Kulejąc i pojękując, robiłam prowincjonalny hotel. W trakcie wysiłków odwróciłam się i spytałam siedzącego za mną Bolka Cieślińskiego:
— Ty, co byś zrobił, gdybyś się obudził rano i okazałoby się, że te całe studia to był tylko sen?
Bolek popatrzył na mnie ponuro.
— Upiłbym się z radości i zostałbym traktorzystą — odparł głosem grobowym.
Wytrzymałam z tym wysiękiem do końca, po czym mojego dyplomu bronili przed sobą wzajemnie dziadek Mączeński i profesor Karpiński, wówczas jeszcze docent. Profesor Lachert wspaniałomyślnie się nie wtrącał. Dostałam cztery, a może nawet cztery i pół, i byłam namawiana na magisterski, ale na to już nie mogłam sobie pozwolić. Życie prywatne sprawiło, że marzyłam o pójściu do pracy i otrzymywaniu pensji. I jak teraz oceniam przeszłość, bardzo dobrze się stało, że nie pchałam się na dalsze studia. Znacznie trudniej przyszłoby mi zmienić zawód i po kaplicy na Orły rzeczywiście musiałabym skakać do Sekwany…
O kaplicy na Orły napiszę w trzecim tomie. W razie gdybym zapomniała, co wydaje się mało prawdopodobne, uprzejmie proszę mi przypomnieć.

Warunki mieszkaniowe cała rodzina miała wręcz zachwycające. Apartament, w pierwszej chwili przestronny, skurczył się jakoś osobliwie, sytuację ratowała tylko służbówka przy kuchni, niewiele mniejsza niż tamta separatka szpitalna z Wierzbna. W owej służbówce rezydowali moi rodzice, tam bowiem stało przedwojenne ukochane łóżko mojej matki, okropna machina, nie nadająca się do prezentacji ludzkim oczom. Podział następował wieczorem, oni szli spać tam, my we troje, mój mąż, dziecko i ja, zostawaliśmy w pokoju i jakoś można było wytrzymać, tyle że ustawicznie przyjeżdżała rodzina, Lucyna, Teresa i babcia. Lucynę przeniesiono z Katowic do Warszawy, dostała mieszkanie na Oboźnej, był to pokój o powierzchni sześciu metrów kwadratowych, zaopatrzony w kaloryfer, zdolny ogrzać nawę kościelną. Należało egzystować tam przy otwartym oknie, ale do okna brakowało dostępu, bo drogę zagradzało biureczko. Później, po dwóch albo trzech latach, ów pokój przeistoczył się w spółdzielczą kawalerkę na Okęciu, ale i tak Lucyna po większej części przebywała u nas.
Babcia przyjeżdżała często i zostawała długo, ponieważ chłopak w rodzinie wpędził ją w szał szczęścia absolutnego. Teresa pojawiała się w niedziele i święta. Na litość boską, gdzie to wszystko spało…? Najgorsze było to, że z racji studiów i różnych robót zarobkowych pracowałam w domu, albo może należałoby powiedzieć, że usiłowałam pracować w domu. Trochę mi chyba brakowało miejsca. W dzień przeważnie mnie nie było, rano wykłady, po południu ćwiczenia, w przerwach dziecko, do zajęć zawodowo–domowych przystępowałam wieczorem.
Jerzy, mój syn, spał w łóżeczku, ja zaś na środku stołu rozkładałam się z robotą. Deska kreślarska wystawała na wszystkie strony, bo miała format Al , potrzebne mi było światło, nie miałam gdzie ustawić lampy. Stół był okrągły, rozsuwany i należało go zwyczajnie rozsunąć chociaż w połowie, ale nie przychodziło mi to jakoś do głowy, albo może brakowało miejsca i usiłowałam pomieścić się na tych zbywających kawałkach. Lampa musiała świecić z góry. Żyrandol pod sufitem nie zaspokajał moich potrzeb w najmniejszym stopniu, dodatkowe oświetlenie lokowałam na dwóch słownikach polsko–rosyjskich i czterech tomach dzieł Marksa i Engelsa. Lenin leżał pod kredensem. Gniazdko znajdowało się daleko, z nieodpowiedniej strony, żeby włączyć urządzenie, motałam ze sobą trzy krótkie przedłużacze. Jednego długiego nie było, a w tych krótszych coś nawalało i musiały być powiązane na supły. Żeby nie świecić w oczy śpiącemu dziecku, zasłaniałam światło wielkimi okładkami od poszarpanej książeczki dziecinnej, na nich zaś kładłam gazetę, bo sufit też odbijał. Całe ustrojstwo było nader chwiejne i nie wolno go było dotykać, nawet oddychać starałam się delikatnie.
Ojciec był człowiekiem roztargnionym. Już nieco wcześniej zaprezentował to dobitnie. W czasie nieobecności matki, przyrządziwszy zapewne jakiś obiad, zmywałam po nim. W kuchni nie było wtedy gorącej wody, gazowy piecyk znajdował się tylko w łazience, do zmywania służyła wielka miednica, a wodę grzało się w czajniku. Pozmywałam, podniosłam wielką michę i ruszyłam do wychodka, żeby wylać pomyje do sedesu. W tym momencie do drzwi zadzwonił ojciec. Postawiłam michę na podłodze, dokładnie w progu kuchni, i popędziłam otworzyć, po czym od razu udałam się do pokoju, gdzie coś było nie w porządku, może otwarte okno spychało kwiatki z parapetu, nie pamiętam, co się tam działo, ale użerałam się z tym długą chwilę. Wciąż zajęta, przypomniałam sobie nagle o miednicy.
— Tato, wylej te miednicę! — wrzasnęłam do ojca.
Ojciec usłyszał i zajrzał do pokoju.
— Jaką miednicę? — spytał ochoczo.
Chyba mi wtedy ręce opadły. Jezus Mario, upłynęło już ładne parę minut, ojciec plątał się między kuchnią i łazienką, przełażąc przez tę olbrzymią michę wielkim krokiem co najmniej trzy razy, niewygodnie i z trudem, bo stała w samych drzwiach. I nie zauważył jej…!!!
Kreśliłam wśród skomplikowanych rusztowań, w wyżej opisanych warunkach, kiedy ojciec wszedł do pokoju i ruszył w kierunku biurka. Patrzyłam na to z niepokojem.
— Tato, ostrożnie, bo to wszystko poleci — ostrzegłam.
— Ja uważam — zapewnił mnie ojciec.
Zaczepił nogą o jeden z przedłużaczy i całe urządzenie runęło. Lampa, okładki, gazeta i jakiś przedmiot towarzyszący. Ojciec zmartwił się wyrządzoną szkodą, pomógł mi pozbierać wszystko i poustawiać z powrotem, i wyszedł. Po chwili wszedł drugi raz.
— Tato, uważaj, bo znów mi zwalisz — powiedziałam dość beznadziejnie.
— Przecież ja uważam, już nic nie zrobię — odparł ojciec, zaczepił o supeł sznura i oprzyrządowanie poleciało drugi raz. Pozbieraliśmy, ustawiłam, ojciec wyszedł i po paru minutach wszedł po raz trzeci.
— Tato, na litość boską, powiedz mi, czego szukasz, ja ci to podam! — wrzasnęłam rozpaczliwym szeptem.
— Nie, nie, ja naprawdę uważam, teraz już nic nie zrzucę — zapewnił troskliwie.
Obszedł stół z drugiej strony i narwał się na najgorszą plątaninę. Tym razem zleciał nawet jeden Marks, a gazeta sfrunęła na dziecko. Poddałam się, porzuciłam rysunek, zostawiłam lampę na podłodze i poszłam spać.
Ogólnie biorąc, byłam wtedy straszliwie niewyspana, mniej więcej przez trzy lata. Kładłam się bardzo późno, bywało, że o drugiej, bo tylko wieczorem miałam czas na robotę, wstawałam zaś około szóstej, bo wymagało tego dziecko, wspomagane przez moją matkę. Na trzecim roku było już o tyle lepiej, że wykłady zaczynały się o ósmej tylko dwa razy w tygodniu, zawsze w dniu, kiedy trzecią godzinę zajmowała historia architektury radzieckiej. Zdaje się, że dokopała mi pod każdym względem… Na tej trzeciej godzinie rozkwitała we mnie potężna migrena, typowa, ból głowy, mdłości, dreszcze i zaburzenia wzroku, profesor na katedrze miał dwie głowy i za nic nie mogłam rozpoznać, która jest prawdziwa. Wracałam do domu, pożerałam trzy proszki i zasypiałam na dwie godziny. Świat do mnie nie docierał, obowiązki nie istniały, moja matka mogła grać na trąbie, a dziecko podpalać dom, nie zwróciłabym na to uwagi. Po dwóch godzinach budziłam się zdrowa i świeża jak pierwiosnek, ugruntowując w sobie pogląd, że wczesne wstawanie jest bardzo szkodliwe.
Monotonię uciążliwej egzystencji przerywały wyjazdy wakacyjne. Rodzina okazała wielkoduszność i we wrześniu, w owe pierwsze wakacje, wyjechaliśmy z mężem do Międzylesia sami, bez dziecka, które miało już wtedy przeszło osłem miesięcy. Okno naszego pokoju w domu wczasowym wychodziło wprawdzie akurat na potoczek wypływający z szamba, ale pogoda była piękna i nikt nas nie zmuszał do siedzenia w pokoju, całymi dniami pętaliśmy się w plenerze i mam wrażenie, że nawet byliśmy zadowoleni z życia.
Po tygodniu mniej więcej wróciliśmy ze spaceru po górach, bardzo rozśmieszeni, bo mój mąż opsnął się ze stoku. Kazałam mu zbierać orzechy, leszczyna była wspaniała, tylko głupio rosła. Wróciwszy wieczorem, dowiedzieliśmy się, że przyszła do nas jakaś depesza, której nie zostawiono. Poczta już zamknięta, ale jeden pracownik mieszka blisko i może coś na ten temat powiedzieć.
Poszliśmy do pracownika. Przyświadczył, że tak, były nawet dwie depesze, jedna po drugiej, ale nie zna ich treści. Pocztmistrz, czy może telegrafista, przyjmował, będzie wiedział, mieszka na górze, idzie się do niego przez las, którymś szlakiem, a potem na prawo…
Ruszyliśmy do pocztmistrza. W górę jak w górę, nawet w ciemnościach dało się wejść. Znaleźliśmy chałupę. Nie pamiętam płci osoby, która owe depesze przyjmowała, za to doskonale pamiętam ton współczucia w jej głosie, kiedy informowała nas, że jedna była zwyczajna i napisane tam było, że dziecko chore, a druga pilna i w niej dziecko bardzo chore i natychmiast wracać. Na piśmie komunikatów nie dostaliśmy, depesze leżały na poczcie. Zawsze mnie zachwycał sposób dostarczania telegramów…
W każdym razie zaczęliśmy wracać. Jakim cudem udało nam się zejść na dół w pośpiechu i po ciemku, nie łamiąc sobie nóg, jest nie do pojęcia. Powoli, to leszcze, ale nas pchało. Noc zapadła głęboka, o komunikacji autobusowej nie było mowy, do najbliższej stacji kolejowej mieliśmy dziesięć kilometrów. Spakowaliśmy się w mgnieniu oka i ruszyliśmy w drogę piechotą. Mąż niósł dwie walizki, nieduże, ale jedną z nich była moja walizka okupacyjna, ta sama, z którą leciałam przez zamarznięte pole wśród rozmaitych wybuchów, a odznaczała się tym, że była bardzo porządna, ze świńskiej skóry i ciężka nawet bez zawartości. Jednak dał jej radę, tylko ręce zmieniał. Czasy, kiedy z Heńkiem szłam do Emila, nie były znowu tak bardzo odległe, nie przerażał mnie dystans głupich dziesięciu kilometrów, noc była piękna, księżyc świecił, z atmosferą kłóciły się tylko nasze doznania wewnętrzne.
Bóg raczy wiedzieć, co to była za stacja kolejowa, do której dotarliśmy około trzeciej w nocy. Pociąg przyjechał i dowiózł nas do Wrocławia mniej więcej na dziewiątą rano. Jak szaleńcy popędziliśmy do LOT–u. Okazało się, że jest jeszcze jeden bilet na samolot, zarezerwowany dla kogoś do godziny dziesiątej, samolot zaś leci o dwunastej. Podjęliśmy męską decyzję, zostałam w LOCIE, a mąż udał się na dworzec, żeby jechać pociągiem, jedno z nas w każdym wypadku dotarłoby do Warszawy, albo ja wcześniej samolotem, albo on później pociągiem.
Z zaciśniętymi zębami doczekałam godziny dziesiątej. Bardzo przejęta kasjerka nie spuszczała oka ze wskazówek zegara, wiedziała, o co chodzi i poniekąd była po mojej stronie. Równo z uderzeniem godziny sprzedała mi ten zarezerwowany bilet. W chwili kiedy płaciłam, wzdrygnęła się okropnie i krzyknęła:
— Prędzej! Ten pan właśnie wchodzi!
Porwałam bilet i uciekłam biegiem.
W Warszawie znalazłam się po drugiej, okazało się, że dziecko jest rzeczywiście chore nie wiadomo na co. Głównym objawem była temperatura, blisko czterdzieści stopni. Jakim sposobem błyskawicznie załatwiłam wizytę u prywatnego pediatry na Pradze, nie jestem w stanie sobie ani przypomnieć, ani wyobrazić, bo telefonu u moich rodziców nie było. Pewne jest, że przez ciocię Jadzię, która owego pediatrę znała, i możliwe, że skądś zadzwoniłam do niej, alei szczegółów nie pamiętam kompletnie.
Lekarz stwierdził zapalenie gruczołów chłonnych, nic nadzwyczajnego, przepisał leki, wykupiłam, dałam dziecku i po trzech dniach było zdrowe.
Uspokoiwszy się co do jego stanu, z lekkim rozgoryczeniem spytałam rodzinę, czy naprawdę nie można było załatwić tego samego już poprzedniego dnia, też przez ciocię Jadzię. O jej znajomościach medycznych rodzina wiedziała lepiej ode mnie, a dzwonić do niej mogła Lucyna albo ojciec z pracy. Odpowiedziała mi na to Lucyna.
— Mówiłam, żeby dać wam spokój i nie wysyłać tej depeszy, ale twoja matka się uparła…
Machnęłam ręką i nie czepiałam się. Depeszę można było wysłać, a do doktora pojechać swoją drogą, jedno drugiemu nie przeszkadza…
Na marginesie muszę przyznać, że do chorób dzieci mój mąż był idealny i stanowił balsam na rany. Ilekroć któreś dziecko było chore i witałam go tą informacją, sama przerażona i zdenerwowana, odpowiadał radośnie:
— Chory? To świetnie. Wezwiemy lekarza i zaraz się go wyleczy.
Brzmiało to tak sugestywnie, że wszelki niepokój miejsca mi przechodził. W dodatku miał rację, Bywało się lekarza i dziecko zostawało szybko wyleczone. No, z wyjątkiem jednego razu, ale nastąpiło to znacznie później i w okolicznościach niezmiernie dramatycznych.
Całe dwa tygodnie udało nam się spędzić następnego roku na wczasach w Pobierowie, gdzie trafił mnie straszny szlag, natury, można powiedzieć, politycznej. Pobierowo przed wojną było zelektryfikowane i skanalizowane, instalacje wszelkie jeszcze istniały i niewiele było potrzeba, żeby je odremontować. Pies z kulawą nogą się tym nie zajmował, niszczały sobie spokojnie, a miejscowość wracała do dziewiętnastowiecznego prymitywu. Książka Osmańczyka Sprawy Polaków przemówiła do mnie jeszcze w latach czterdziestych i na te rzeczy byłam uczulona, zęby mi same zgrzytały, kiedy patrzyłam na starannie kultywowany upadek cywilizacji. Udziału panującego ustroju w tym dziele zniszczenia nie umiałam odgadnąć i ocenić i gotowa byłam gryźć, i drapać jednostki w miejscowych władzach.
Wakacje z dzieckiem zawierały w sobie elementy dość wstrząsające pod rozmaitymi względami. Pomijam już taką drobnostkę, jak stromy stok w Węgierskiej Górce, z którego mój mąż i mój syn zlecieli razem. Dziw, że na ten widok od razu nie umarłam na serce, ale może po prostu nie zdążyłam, bo dziecko z miejsca wybuchnęło śmiechem, a mąż podniósł się żywo, nie przejawiając żadnych dolegliwości. Za to o mało się nie zadławiłam na dworcu kolejowym w Katowicach.
Bóg jeden wie, co w tych Katowicach robiliśmy, może właśnie wracaliśmy z tej Węgierskiej Górki, a może z Cieszyna. W dodatku nie pamiętam, kto z rodziny jechał z nami, Lucyna czy moja matka, a może jechaliśmy sami i byliśmy odprowadzani, inne zjawiska bowiem wybiły się na pierwszy plan.
Mój mąż posiadał walizę, przywiezioną z Anglii, tak zwany ekspander, olbrzymich rozmiarów, z wiekiem podnoszonym do góry na zawiasach i zamkach tak, że zwiększała swoją grubość do monstrualnych granic. Nie dość że wielkie, to jeszcze pękate. Mieliśmy ją ze sobą, wyładowaną potężnie, i nie tylko nie mogłam jej unieść, ale nawet przesunąć po podłodze. Istna szafa. Z tą walizą i dzieckiem musieliśmy wsiąść do pociągu.
Przedstawienie zaczęło się o dwudziestej drugiej! trzydzieści. Na dworcu trwał zbity tłum, łeb przy łbie, gorzej niż za czasów okupacyjnych. Pociągu jeszcze nie podstawiono, ale już lada chwila miał nadjechać, sytuacja prezentowała się przerażająco, wyraźnie było widać, że rozgrywa się tu walka na śmierć i życie. Pojedyncza osoba, sprawna fizycznie i bez bagażu, miała jeszcze jakieś szansę, z dzieckiem i tobołem odpadało się w przedbiegach. Zdecydowaliśmy się na posunięcie desperackie, zaangażować tragarza, niech zajmie miejsce za szaloną sumę dwudziestu złotych! Tragarz znalazł się łatwo, bo tak rozrzutnych pasażerów było niewielu, naród w dostatki nie opływał, szczególnie wracając z urlopu. Wycofałam się z dzieckiem na tyły tłumu i z rozpaczą patrzyłam, co się dzieje. Pociąg się pojawił, w chwili kiedy przed nami przejeżdżał parowóz, mój mąż pertraktował z tragarzem również na tyłach rozżartej i zaciętej tłuszczy, wzajemnie wyrywali sobie walizę, tragarz chciał ją wziąć, mój mąż nie dawał, żądając tylko zajęcia miejsca, przyglądałam się temu przerażona, prawie wyzuta już z wszelkiej nadziei. Po czym ujrzałam coś, w co ani wtedy, ani później nie zdołałam uwierzyć.
Tragarz bitwę o walizę wygrał. Powtarzam, że w momencie wjazdu podstawianego pociągu znajdował się z tyłu, odgrodzony od środka lokomocji żywym murem, twardym i nieustępliwym. Kiedy wagon drugiej klasy, przypominam, że pierwsza wtedy nie istniała, zatrzymał się akurat przed nami, wsiadł do niego razem z naszą walizą jako drugi. Drugi, przysięgam na kolanach, ujrzałam to na własne oczy i osłupiałam doszczętnie. Jak on to zrobił, pojęcia nie mam i nawet odgadnąć nie mogę, chyba tą walizą walił ludzi po nogach, bo nie ma innego wytłumaczenia. W parę sekund znalazł się w oknie przedziału, przez które podałam mu ryczące przeraźliwie dziecko, po czym, już bez obciążenia, zaczęłam wsiadać sama. Mój mąż wdarł się wcześniej, ale i tak przez chwilę miałam obawy, że do Warszawy pojedzie tragarz z naszą walizą i dzieckiem.
Następnego roku dogodziła mi Janka.
Należy zauważyć, że półtora roku wcześniej wyszła za mąż, a ślub brała w atmosferze raczej nerwowej. Kościelny, rzecz jasna, na cywilnym obie z niewiadomych przyczyn dostałyśmy tłumionego ataku śmiechu i groziło nam zgoła pęknięcie, istny cud, że udało się zatuszować nietakt kaszlem i wycieraniem nosa. Przy kościelnym natomiast do nerwowości atmosfery sama się przyczyniłam.
Tort weselny produkowałam osobiście. Piętrowy miał być i w ogóle wielki. Biszkopt już miałam upieczony, krem natomiast kazałam kręcić mojemu mężowi. Przeoczyłam fakt, że jest zima i masło skamieniało, wwaliłam trzy ćwiartki do dzieży i zażądałam, żeby się pośpieszył. Mój mąż spróbował i dostał ataku furii, bo równie dobrze mógł rozkręcać marmur. Awantura grzmiała u niej w kuchni, ja lżyłam męża mianem niedojdy o dwóch lewych rękach, on zaś wyzywał mnie od kretynek i sadystek. Równocześnie w szał wpadła Janka przez kwiaty.
Jako strój ślubny miała kremowy kostium i brązowe czółenka. Pantofle były dokładnie koloru jej włosów, wyglądało to bardzo ładnie, a bukiet miał być z kremowych róż. Tymczasem z kwiaciarni przysłali róże różowe i Janka dostała amoku, oznajmiła, że z czymś takim do ślubu nie idzie, koniec, mowy nie ma, niech sobie jej mąż robi, co chce. Tu mój mąż, tam panna młoda, nie wiadomo było, jak załagodzić sytuację, na szczęście mój mąż ze złości doznał przypływu nadludzkich sił i kamienną masę rozkręcił, ale na dłoniach miał potem pęcherze. Jance udało się przetłumaczyć, że musi wziąć ślub, bo inaczej tort by się zmarnował, pojechała w końcu do kościoła, pełna rozgoryczenia.
W półtora roku później postanowiliśmy wynająć na całe wakacje coś nad morzem. Najpierw miałyśmy tam być obie, ona i ja z dzieckiem, potem mieli przyjechać nasi mężowie, następnie ja musiałam wrócić ze względu na praktykę wakacyjną, a do dziecka zgodziły się dojechać moja matka i Lucyna. Pokój znaleźliśmy u pocztmistrza w Rewalu, w niezłym miejscu, blisko morza. Warunki były średnio spartańskie, używało się kuchni węglowej, ale śniadania gotowałam chyba na maszynce elektrycznej, chociaż głowy za to nie dam. Wychodek, nieźle utrzymany, znajdował się w lesie za domem, a pochodzenia wody nie pamiętam. Krany? Pompa? Studnia? Te drobiazgi nie zapisały się w moich wspomnieniach, ponieważ wszystko zagłuszyły emocje, dostarczane mi przez przyjaciółkę.
Była właśnie w pierwszych miesiącach ciąży. Zmuszona karmić dziecko, robiłam na śniadanie kaszkę na mleku. Stanowiło to zajęcie wprost potworne, bo woń potrawy przyprawiała mnie o odruch wymiotny, mieszałam w garnku daleko wyciągniętą ręką, z głową odwróconą w inną stronę i zaciśniętymi zębami, przeżywając istne katusze. Szczęście przynajmniej, że nie musiałam karmić tym syna, który jadł sam z dużym zapałem i nie sprawiał pod tym względem żadnych kłopotów.
Dzień w dzień Janka prosiła mnie, żebym ugotowała kaszkę i dla niej. Podwójną ilość po prostu. Lubiła mleczne zupy, jadała je bez żadnych oporów, teraz zaś tym bardziej ten rodzaj pożywienia uważała za właściwy dla siebie. No dobrze, gotowałam. Dławiąc się wstrętem, mieszałam w garnku, ta podwójna ilość śmierdziała mi intensywniej i gotowała się dłużej, wylewałam dziecku na talerz, po czym budziłam przyjaciółkę.
— Ty, wstawaj! Kaszka gotowa. Wystygnie ci.
Janka reagowała rozmaicie. Mamrotała pod nosem, zapewniała, że zaraz wstaje, kazała mi się odczepić, machała ręką bez słowa, odpędzając mnie, odwracała się tyłem i przykrywała na głowę, cały czas z zamkniętymi oczami. Nie zamierzałam jej szarpać, musiałam pilnować dziecka. Wstawała po godzinie, kiedy kaszka w garnku była już zimna.
— Twoja kaszka stoi na oknie — informowałam ją zgryźliwie.
Lazła do okna niemrawo, zaglądała do garnka, z nagłym wigorem chwytała go za uszy i jak oszalała pędziła do wychodka. Tam wylewała zawartość naczynia i, można powiedzieć, szła jej śladem. Temu akurat wcale się nie dziwiłam. Wracała ze łzami w oczach i pustym garnkiem, po czym prosiła, żebym jej nazajutrz ugotowała kaszkę.
Dla reakcji na zimną kaszkę miałam pełne zrozumienie, zdumiewała mnie natomiast chęć jej spożycia. Nie mogłam głośno mówić, co myślę o tym. specjale, bo moje własne dziecko słuchało. Gotowałam i historia powtarzała się bez najmniejszych zmian, zdaje się, że ani razu tej kaszki nie zjadła, ale wciąż miała najlepsze chęci i wielkie nadzieje, ja zaś przyrządzałam potrawę już w końcu eksperymentalnie, z ciekawości, co będzie, to samo, czy może wreszcie coś innego.
— Na litość boską, niech ten Donat wreszcie przyjedzie! — mówiłam z rozgoryczeniem. — Nie wytrzymam z tobą, niech on się szarpie, moje dziecko urodzisz, czy jego?
Na jakiś krótki czas zahaczyliśmy się o siebie wzajemnie i wszyscy znajdowali się w tym Rewalu razem, a po dwóch dniach staliśmy się znani w okolicy z dość głupiego powodu.
Do kuchni węglowej niezbędne było drewno. Zbieraliśmy je w lesie i Lucyna wymyśliła, żeby nazbierać głównie szyszek. Dają szybki ogień, ślicznie pachną i przyjemnie strzelają. Nazbieraliśmy, nie było ich w co wziąć, zostały zatem zapakowane w bluzę zdartą z mojego męża, ściąganą sznurkami na dole, w rękawach i przy kapturze. Zapchaliśmy bluzę dokładnie i wieźliśmy tobół spacerowym wózkiem dziecinnym. Całe społeczeństwo się za nami oglądało, aż w końcu ktoś powiedział:
— Ludzie, patrzajta! Trumana wiezą!
Inni podchwycili, ten Truman nas rozsławił, mówili później: „O, jadą te od Trumana”. Zdjęcie dziecka, pchającego Trumana, posiadam, ale nie wiem, czy wyjdzie.
A propos wózka spacerowego, zdobyłam go najprawdziwszym cudem, dwuczęściowym. Moje dziecko było duże od urodzenia, rosło podobnie jak jego ojciec, i mając pół roku przestało się mieścić w głębokim. Wpadłam w rozpacz, bo nie miałam pieniędzy, a w dodatku spacerowych wózków w ogóle nie można było dostać. Z rozpaczy, chociaż dość beznadziejnie, kupiłam bilet na loterię, kosztował tanio, może dziesięć złotych, a może dwa, nie pamiętam, w każdym razie szarpnęłam się na cały. I od razu wygrałam. Własnym oczom nie wierząc, przeczytałam w gazecie, że na mój numer padło całe trzysta pięćdziesiąt złotych. Wózek kosztował trzysta trzydzieści trzy albo pięć, o końcówkę nie będę się kłócić. Uskrzydlona szczęściem, popędziłam do Domu Dziecka i nastąpiła druga część cudu, trafiłam na wózki. Kupiłam natychmiast, dumnie wracałam z nim do domu piechotą i wszyscy ludzie mnie zaczepiali, z zawiścią pytając, skąd to mam. Odpowiadałam chętnie, po czym pół miasta ruszało biegiem w kierunku Brackiej, bo zaczynał się właśnie wyż demograficzny.
Żeby nie było nieporozumień, zawiadamiam, że nigdy więcej na żadnej loterii już mi się wygrać nie udało.
Sytuacja finansowa jednakże” odrobinę się poprawiła, bo pod koniec studiów, na trzecim roku, dostałam zachwycającą robotę. Dostarczył mi jej Zygmuś Konarzewski, a było to przepisywanie obliczeń statycznych. Konstruktorzy pracowali dzień i noc, całą Polskę pokrywały słupy wysokiego napięcia, słupy należało przeliczać, bo acz znormalizowane, to jednak zależały od różnych czynników, głównie od rodzajów gruntu. Bazgrali w pośpiechu, a ich gryzmoły trzeba było przepisywać pismem technicznym na kalce, wtykając w tekst stosowne schematy i wzory. Umiałam to robić, pismo techniczne nie sprawiało mi najmniejszych trudności i zdaje się, że cała moja wiedza konstrukcyjna pochodzi z owych przepisywań. Pisałam szybko, byłam przeraźliwie punktualna i chętnie obarczano mnie robotą, a płacili doskonale, siedem pięćdziesiąt za stronę, majątek! Doszłam do pięciu stron na godzinę, o ile mi nie przeszkadzał, a pracodawcy z kolei nabrali mnie tak szaleńczego zaufania, że podawali prawdziwe terminy z dokładnością bez mała do minuty! Wcale nie przesadzam, kiedyś musiałam dostarczyć gotowe strony przed piętnastą dziesięć, a innym razem do ósmej dwadzieścia. Za punkt honoru poczytywałam sobie dotrzymywanie tych zobowiązani i o mało nie spowodowało to naszego przedwczesnego rozwodu.
Mój mąż pracował już wtedy w Polskim Radiu, a stosunki z teściami były nawiązane. Muszę się cofnąć w czasie i uczepić Marysi, która mi tego z pewnością nie wybaczy, ale liczę na to, że nie będzie jej się chciało dusić mnie gołymi rękami, a Józio, jej mąż, broń palną przed nią ukryje.
Marysia, siostra mojego męża, miała dwie potężnie rozwinięte cechy. Imponujący seksapil i upodobanie do munduru. Co do cechy pierwszej, nie starała się wcale, nie czyniła żadnych wysiłków, w najmniejszym stopniu nie była uwodzicielska, wręcz przeciwnie, kichała na własny wygląd zewnętrzny i wrażenie, jakie czyni na otoczeniu. I sama byłam świadkiem oraz widziałam to na własne oczy. Znalazłyśmy się razem na mieście w okresie zimowym, Marysia miała na sobie jakieś pękate palto, na głowie chustkę typu ścierka, na nogach okropne buty od wojskowego szewca, żadnego makijażu i, jak Boga kocham, nie było na ulicy faceta, żeby się za nią nie obejrzał! Z błyskiem w oku!!!
Zjawisko zainteresowało mnie, specjalnie zwróciłam uwagę, a Marysia traktowała fakt tak obojętnie, jakby go w ogóle nie było.
Co do munduru natomiast, na pierwszym miejscu stali u niej wojskowi, ale w braku laku mógł być milicjant, strażak, leśnik, co popadło, byle w mundurze. Nie zdarzyła jej się chyba ani jedna podróż pociągiem, żeby przy wsiadaniu jakiś porucznik nie niósł jej walizki. Rozumiem z tego, że pierwsza cecha wydatnie wspomagała drugą.
I oczywiście wyszła za mąż za wojskowego. Zdaje się, że Józio, którego pokochałam od pierwszego wejrzenia i kocham do tej pory, był wtedy porucznikiem, awansował stopniowo i przed przejściem w stan spoczynku doszedł do pułkownika. Po nawiązaniu z powrotem kontaktów rodzinnych obaj z moim mężem zaprzyjaźnili się i miało to nieprzewidziane skutki.
Mojego męża wylano wreszcie z trzeciego roku skandalicznie lekceważonych studiów i zdecydował się podjąć stałą pracę. Udał się w tym celu do Polskiego Radia, gdzie znajomość języków obcych bywa przydatna. Okres to był zimowy, a on nie miał żadnego stosownego okrycia, chodził” w letniej kurtce, na palto brakowało nam pieniędzy. Józio, z czystej przyjaźni i życzliwości, pożyczył mu swoją starą pelerynę wojskową, w tej pelerynie mój mąż pojawił się w instytucji i został zaangażowany od ręki jako tłumacz i spiker. Znacznie później okazało się, iż jego strój zrozumiano jako delikatną aluzję, UB go przysyła, nie chce jawnie, ale jakiś znak daje, więc kto by się tu wygłupiał z odmowami.
Jego zarobki oczywiście nie wystarczały i moje obliczenia statyczne stanowiły wysoce pożądany dodatek. Wykorzystywałam na robotę każdą wolną chwilę, w tym wszystkie święta i poniedziałki, kiedy męska część na wydziale miała studium wojskowe, a żeńska święty spokój, także wieczory i noce, dodatkowo zaś jeszcze ferie Bożego Narodzenia. Ferie szczególnie, bo przed końcem roku wszystko robiło się pilne. Życie towarzyskie nie tylko nam kulało, ale zgoła było sparaliżowane, bywaliśmy wyłącznie raz na tydzień na obiedzie u teściów. W Polskim Radiu jednakże mąż nawiązał interesujące kontakty i na wieczór drugiego dnia świąt zostaliśmy zaproszeni do cudzoziemskiego małżeństwa, rezydującego w Polsce. Nie jestem pewna, czy to nie byli państwo Bidwell.
Natychmiast po świętach musiałam oddać robotę, a miałam tego dużo. Siedziałam kamieniem, wyliczywszy sobie normę, wieczór nadszedł, jeszcze byłam w tyle, potrzebowałam co najmniej godziny. Mąż tupał mi nogami nad głową, bo nie wypadało się spóźnić, z czego nie zdawałam sobie sprawy, głucha na wszelkie argumenty odpędzałam go od siebie, warcząc z furią, albo żebrząc ze łzami w oczach o jeszcze chwilę luzu. Rezultat był okropny, mąż zrobił potworną awanturę, ocenił wszystko razem jako kompromitację bezdenną i nie poszliśmy wcale. Wzajemne pretensje trwały co najmniej tydzień, ale robotę oddałam punktualnie.
Moim absolutnym nieszczęściem, gniotem psychicznym i kamieniem u szyi był okropny układ, przez mojego męża nie tylko proponowany, ale wręcz narzucony, w mojej rodzinie zaś starannie kultywowany przez wszystkie lata. Mianowicie mąż oddaje żonie wszystkie pieniądze, a ona nimi rządzi. Koszmar zupełny. Przejawem bezdennej głupoty była moja zgoda na ten system, ale przywykłszy do niego od urodzenia, wetknęłam kark w jarzmo i nie przyszło mi do głowy, żeby zaprotestować, dopiero po prawie dziewięciu latach odrobinę zmądrzałam.
Bardzo dobrze wiem, że w tym miejscu większość kobiet popuka się palcem w czoło ze zgorszeniem, zdumieniem, wstrętem i wzgardą, ale, kochane panienki, zwracam wam uprzejmie uwagę na jeden drobiazg: kto rządzi, ten bierze na siebie odpowiedzialność, i mimo czterdziestu pięciu lat licznych i urozmaiconych wysiłków, zasada nadal obowiązuje, a jeśli ktoś się upiera z niej wyłamać, daje to skutki takie, jakie widzimy w naszym własnym kraju. Cały potężny artykuł na ten temat spróbuję upchnąć w innym miejscu.
Odpowiedzialność za kwestie finansowe wdeptała mnie w kratki ściekowe okolicznych rynsztoków.
Straszne chwile następowały jedna po drugiej. Mąż mówił pouczająco i z lekką naganą:
— Trzeba oszczędzać.
— Trzeba zarobić — odpowiadałam na to z naciskiem. — Z czego mam oszczędzać, do diabła, i na czym?!
Jak każda normalna kobieta miałam skłonność do oszczędzania na jedzeniu, mąż, jak każdy normalny mężczyzna, miał skłonność do oszczędzania na wszystkim, z wyjątkiem jedzenia. Zważywszy że na nic, poza żarciem, i tak nam nie starczało, nie byłam w stanie osiągnąć sukcesów, a upiorna odpowiedzialność omal mnie nie dobiła. Co jakiś czas mąż, z gębą jak Piotrowin i martwym głosem, zadawał wzruszające pytanie:
— To co my teraz zrobimy z tymi pieniędzmi…? Na co przez pierwsze lata odpowiadałam:
— Nic się nie martw, kochanie, ja to załatwię.
Idiotyzm generalny. Nie mieliśmy żadnych pieniędzy i zmartwienie polegało na ich braku, pytanie zatem powinno brzmieć: co my zrobimy BEZ tych pieniędzy. Po długim czasie dopiero nauczyłam się odpowiadać logicznie i na jego posępne słowa mówiłam życzliwie:
— Zawiesimy je na gwoździu w wychodku.
Artystycznie dokopywała mi własna matka, robiła zakupy dla dziecka, nabywając odzież, jej zdaniem, niezbędną. To buciki, to śpioszki, to sweterki, to inną jeszcze jakąś garderobę. Z jednej strony te starania stanowiły czyste błogosławieństwo, zaopatrzenie bowiem mało powiedzieć kulało, jeździło chyba na wózku inwalidzkim, i bez nich moje dziecko; zapewne chodziłoby boso, ale z drugiej nieco jakby: przesadzała. Dziecko rosło jak wściekłe i wyrastało z tej odzieży, zanim zdążyło się w nią bodaj raz ubrać, dzięki czemu prawie sama mogłabym otworzyć sklep. Za wszystko musiałam płacić, jęcząc pod presją. Ratowała mnie Lucyna, finansując niekiedy owe szaleństwa, i pamiętna sprawianej mi ulgi, omijam teraz jej różne wyskoki, których było dosyć dużo. Z pewnością nie słodycz charakteru stanowiła jej główną zaletę.
Ogólnie biorąc, jak sobie teraz przypominam, byłam źródłem pieniędzy tak samo, jak mój ojciec, zaś fakt, że znajdowałam się na studiach i nie pracowałam zarobkowo, umykał powszechnej uwadze. Niech Pan Bóg da zdrowie Zygmusiowi Konarzewskiemu i słupom wysokiego napięcia, bo bez nich naprawdę nie wiem, co bym zrobiła.
Do tych cholernych pieniędzy jeszcze wrócę, ale na razie dam sobie z nimi spokój, bo dziś jeszcze na wspomnienie tamtych czasów wstręt mnie ogarnia i zmora dławi. Dziwne, że od tego nie zwariowałam.
A może…?

W wieku lat czterech mój syn był podobny do swego ojca do tego stopnia, że omal nie przyprawił o atak serca jednej ciotki po mieczu. Ciotka mieszkała w jakimś innym mieście, może w Bydgoszczy, może w Olsztynie, nie pamiętam, przyjechała do teściów i siedziała sobie w jadalni, nie przeczuwając nic złego. Przyszłam z wizytą, dziecko się gdzieś zaplątało, chyba poszło do kuchni, albo witało się z dziadkiem, w każdym razie wkroczyło do jadalni z opóźnieniem. Siedząca przy stole ciotka spojrzała w kierunku drzwi, krzyknęła strasznie i chwyciła się za klatkę piersiową.
— Jezus Mario! Staś…!!!
Ochłonąwszy, wyznała, że przez moment nie rozumiała, co się dzieje. Do jadalni wszedł jej siostrzeniec sprzed lat, dokładnie tak samo jak przed wojną, czas się cofnął, zjawisko wydało się jej przerażające. Aż do wieczora nie mogła w pełni przyjść do siebie i rzucała na mojego syna podejrzliwe spojrzenia.
W tamtym mniej więcej czasie miesiąc wakacji spędziliśmy w Michałowicach, gdzie w wynajętej willi rezydowali teściowie w towarzystwie córek, syna i wszystkich dzieci. Towarzystwo się jakoś wymieniało, najpierw mieszkaliśmy razem z nimi, a potem w budynku obok, najpierw była Marysia z Józiem, a potem doszła Jadwiga z Andrzejem. Lepiej niż zmiany personalne pamiętam grzyby, maliny i borówki. Zbieraliśmy to wszystko maniacko, teściowa na poczekaniu robiła przetwory. Wysoko ceniła Józia, Twierdziła, że wystarczy mu powiedzieć o potrzebie grzybka do zrazików, Józio wychodzi z domu na dziesięć minut i wraca z prawdziwkiem. Grzyby same pchały się ręce.
Obaj z moim mężem postanowili iść na nie o piątej rano. Stanowczo odmówiłam udziału, ale obudziłam się, kiedy mąż się ubierał. Tknęła mnie zawiść, oni pójdą, będą zbierać, a ja co, mam tu spać jak kto głupi… Oczyma duszy zobaczyłam wielkie czerwone kapelusze w borowinach…
— No dobrze — zdecydowałam się. — Ja też idę.
Ucieszyli się ogromnie, szczególnie Józio.
— To może i Marysia pójdzie? — rzekł z nadzieją.
— Marysiu! Pójdziesz?
Marysia obudziła się również, ponieważ umywalki znajdowały się w pokojach, a Józio miał oryginalną metodę mycia twarzy. Nabierał wody w dłonie i robił; coś, co trudno nawet nazwać prychaniem, zbyt łagodne określenie, był to świst, gwizd, bełkot, parkot jakiś, pufnięcia połączone z gwałtownym chlupotem i wszystko razem mogło wyrwać ze snu siedmiu braci śpiących. Obudziła się, ale udawała, że śpi. Mój mąż i Józio nie popuszczali.
— Marysiu, może pójdziesz? — powiedział mój mąż.
— No, Marysiu, pójdziesz, co? — zachęcał Józio. — Marysiu! Pójdziesz?
Marysia nie wytrzymała. Poderwało ją, usiadła na łóżku.
— Tak!!! — wrzasnęła okropnie. — Do psiej dupy!!!
I z powrotem zakopała się w pościel, nakrywając na głowę.
Mojego męża i mnie rozśmieszyła do szaleństwa, Józio trochę się zmartwił. Poszliśmy sami i łupy przynieśliśmy ogromne, ale Marysia nie była chciwa i nie pozazdrościła nam nawet za grosz.
Kiedy już przenieśliśmy się do budynku obok i zamieszkaliśmy w wielkim pokoju na poddaszu, urządziłam mężowi potworną awanturę pomiędzy dwunastą w nocy a trzecią nad ranem. W pewnym oddaleniu od teściów mogłam sobie pozwalać. Zaczęło się od niewinnej uwagi, którą uczyniłam, leżąc już w łóżku.
— Będziemy musieli iść do wujka Józka — powiedziałam. — On strasznie chce trochę z tobą pogadać.
Wujek Józiek to był brat mojej babci, jeden z synów prababci. Przedwojenny komunista, którego profilaktycznie zamykano na trzy dni przed pierwszym maja, wielokrotnie obiecywał, że z chwilą przyjścia ruskich wszyscy będziemy na latarniach wisieli, o co się osobiście postara. Jakoś tych starań zaniedbał i kiedy moja matka spytała:
— No, wujku, co się dzieje? Mieliśmy wszyscy na latarniach wisieć, komuniści przyszli i co?
Wujek spojrzał ponuro i odparł:
— Idź do cholery…
Mój mąż w ciągu czterech lat małżeństwa zmienił poglądy radykalnie i zapisał się do partii. W chwili ślubu prezentował czarną reakcję, po czterech latach z głodu by umarł, a nie kupił niczego w prywatnym sklepie. Nie ja na to miałam wpływ, to pewne, tylko Polskie Radio i propaganda, którą sam robił, tłumacząc argumenty na angielski język. Przejął się, czy co…?
Wujek Józiek widział w nim pokrewną duszę, kochał go i obdarzał wielkim szacunkiem. Koniecznie chciał z nim porozmawiać od serca i ustawicznie nas zapraszał. Oboje z wujenką mieszkali blisko, na Dąbrowskiego, ale ciągle jakoś na tę wizytę brakowało czasu.
Kiedy uczyniłam swoją niewinną uwagę, mąż milczał przez chwilę.
— Mnie na tym nie zależy — rzekł wreszcie z lekką niechęcią.
Więcej mi nie było potrzeba, bo zawsze reagowałam żywiołowo. Podniosło mnie z miejsca.
— Ty świnio!!! — krzyknęłam we wzburzeniu. — No to co, że tobie nie zależy?! Jemu zależy! Nie jest pępek świata!!!
Mąż się jeszcze nie rozzłościł, ale już prawie.
— A dlaczego ma mnie obchodzić to, na czym] jemu zależy? Ja nie mam czasu!
Wpadłam w szał. Cały mój wybuch miał w tle’ protest przeciwko egoizmowi, wszystkie nauki z dzieciństwa i starania rodziny dały swoje rezultaty. W głębi duszy pewna, że sama jestem egoistką, granitowo przekonana, iż jest to cecha naganna, z którą należy walczyć, straciłam wszelki umiar.
— To jest stary człowiek! — wrzeszczałam. — Co on jeszcze może mieć z życia? Nic! Jedyna jego przyjemność i jedyne pragnienie to porozmawiać z młodym bykiem, który ma wszystko przed sobą! Możesz mu zrobić tę przyjemność i nikt inny, tylko ty, ale nie zrobisz, w dupie masz, bo tobie na tym nie zależy! A może byś tak raz zrobił coś, na czym zależy komu innemu, ze zwykłej przyzwoitości, ze zwykłego humanitaryzmu! Poświęcić godzinę swojego czasu, żeby uprzyjemnić bodaj na chwilę ostatnie lata starego człowieka…!!!
Całe to grzmiące piekło polegało na rozwinięciu tematu. Słowa „mnie na tym nie zależy” mój mąż wypowiadał wielokrotnie i za każdym razem robiło mi się ciemno w oczach. Kłóciliśmy się dziko i namiętnie do trzeciej w nocy, aż wreszcie mój mąż nie tyle uległ, ile dał się przekonać. W gruncie rzeczy był człowiekiem przyzwoitym i miał dobre serce, należało tylko przebić się przez tę wierzchnią skorupę i już zaczynał rozumieć, co się do niego mówi. Łatwe to przebijanie nie było, egocentryzm po przodkach miał w sobie zakorzeniony głęboko, pazurami i zębami bronił się przed działaniem przeciwko sobie. W końcu do niego dotarło.
— Masz rację — powiedział. — Rzeczywiście, chciałem zachować się jak świnia. Pójdziemy do wujka Józka.
Doceniłam to. Umiejętność przyznania się do błędu i szczera chęć odpracowania niewłaściwości to były zalety bezcenne i mój mąż je posiadał. Tyle że wydobycie ich na wierzch wymagało pracy cięższej niż górnika na przodku.
U wujka Józka w rezultacie byliśmy raz, ale nastąpiło to z okazji imienin i wujek nie czuł się w pełni usatysfakcjonowany, wciąż czując niedosyt swobodnej pogawędki. Jakoś do niej nie doszło z różnych przyczyn, ale nie było to już winą mojego męża.
Mąż Jadwigi, drugiej siostry mojego męża, Andrzej, był architektem i postacią tak barwną, że sam jeden mógłby wystarczyć na całą epopeję. Będzie o nim oddzielnie, bo szkoda byłoby zmarnować temat. Pracował wówczas w Komitecie do Spraw Budownictwa i Architektury i jego miejsce pracy wywarło pewien wpływ na kolejne wydarzenie.
We trzech, mój mąż, Józio i Andrzej, postanowili skoczyć w góry i przelecieć się szczytami. W zasadzie było to wzbronione, bo musieliby iść po samej granicy, ale Józio, człowiek wojskowy,— bez trudu mógł uzyskać zezwolenie. Andrzej miał inny problem, przyjechał na krótko, powinien już wracać i musiałby przedłużyć sobie urlop chociaż na trzy dni. Wymyślili, że zadzwoni do pracy i załatwi sprawę.
Dzwonienie było niezbędne od razu, bo dyscyplina pracy w owym czasie szalała bez opamiętania. Zaczęli szukać telefonu. Okazało się, że istnieje w okolicy jeden i znajduje się w domu wczasowym, w gabinecie kierownika.
Kierownika nie było. Po krótkich wysiłkach uzyskali informację, że znajduje się właśnie w kinie.
Udali się do kina, owszem, film szedł, a kierownik domu wczasowego podobno siedział na widowni.
Informacja, że potrzebny jest natychmiast, bo tu jeden musi dzwonić do Komitetu, spowodowała przerwanie filmu i zapalenie światła. Andrzej ominął dalszy ciąg nazwy instytucji nie specjalnie, tylko z przyzwyczajenia, nie przyszło mu do głowy, że można to rozumieć rozmaicie. Tymczasem normalnym ludziom słowo kojarzyło się z Komitetem partii albo jeszcze gorzej, z Komitetem do Spraw Bezpieczeństwa Publicznego, czyli UB. i wywoływało nerwowe drgawki, kierownik kina zatem nie wahał się ani chwili. Wszyscy razem stanęli w wejściu do sali, ludzie zaczęli się gapić, nie wiadomo było, jak poszukiwanego kierownika rozpoznać.
Józio rozwiązał sprawę. Również nie zdając sobie sprawy z tego, co robi, poddał się przyzwyczajeniu. Po prostu wydał rozkaz.
— Miziuk! Do wyjścia!
Na te słowa kierownik domu wczasowego schował się pod krzesło, ale nic mu z tego nie przyszło, bo nadgorliwcy i lizusy znajdują się wszędzie. Otoczenie zdradziło go od razu.
— O. tu jest, tu jest! Tu siedzi! Panie Miziuk, wyłaź pan!
Na wiadomość, że chodzi tylko o posłużenie się telefonem, kierownik doznał ulgi wyraźnej i gorliwie udostępnił swój gabinet, szczególnie że Andrzej znów użył skrótu nazwy miejsca pracy, teraz już świadomie. Załatwili wszystko pozytywnie i poszli w te góry.
Wrócili wstrząśnięci i opowiadali, co widzieli, najmarniej dwadzieścia razy, bo dziwowisko ich zachwyciło. Otóż dotarli do jakiejś placówki WOP–u, a może był to tylko posterunek, gdzie tkwił sobie żołnierz i psem. Nie szeregowiec, jakaś szarża, chyba sierżant. Czekał na nich spokojnie, na dokumenty prawie nie spojrzał.
— Ja od razu wiedziałem, że nasi idą — rzekł pobłażliwie. — Najwyżej mogli obywatele nie mieć zezwolenia.
— Skąd pan wiedział? — zainteresował się któryś z nich.
— Przez psa. On z daleka rozpoznaje, kto idzie i jeszcze wie. Niemcy czy Czesi.
Pies. przepiękny owczarek alzacki, leżał u nóg pana. Popatrzyli na niego i okazali sceptycyzm. Sierżant wzruszył ramionami.
— Macie trochę czasu? To poczekajcie, sami się przekonacie.
Spędzili na tej placówce przeszło cztery godziny i przekonali się. Na widok nadchodzących turystów pies zachowywał się różnie, to wstawał, to warczał, to jeżył sierść, to spoglądał tylko na pana, sierżant zaś informował zawczasu, jaka narodowość się zbliża. Nie pomylił się ani razu. Nie wierząc własnym oczom, wpadli w taką euforię, że zrezygnowali z zaplanowanej trasy, pozostali przy psie i skracając sobie potem drogę, wrócili prosto do domu.
Wstrząs, krótki, ale treściwy, przeżyłam w drodze powrotnej do Warszawy. Jechałam w jednym przedziale sypialnym z Jadwigą i jej pierwszą córką, Małgosią. Miałyśmy miejsca na górze i już nie pamiętam, kto spał na dole. Małgosia, wówczas chyba mniej więcej półtoraroczna, była dzieckiem przerażająco ruchliwym. W sypialnych wagonach nie czuję się najlepiej, co prawda sypiam, ale często się budzę, i za którymś razem obudziłam się w momencie, kiedy coś nagle koło mnie przeleciało. Usłyszałam okrzyk Jadwigi „Jezus Mario!”, poderwałam się, Jadwiga niewiadomym sposobem znalazła się na dole, okazało się, że Małgosia zleciała z tego górnego miejsca. Spała od ściany, przygnieciona ręką matki, ale jednak zdołała wypsnąć się i odbić jak sprężyna. Przerażona Jadwiga podniosła dziecko, tchu mi zabrakło, jej pewnie też, dziecko chyba nieżywe, zabiło się na miejscu, bo nawet się nie odezwało, Matko Boska…!
Nic podobnego, Małgosia była w doskonałym stanie, nie uszkodzona. Spała martwym bykiem i wcale się nie obudziła. Zdaje się, że na odzyskanie równowagi potrzebna nam była dość długa chwila.
W moim domu rodzinnym robiło się coraz gorzej. Mojego męża w zasadzie wszyscy lubili, bo, poza skłonnością do awanturnictwa i egoizmem, był sympatyczny, pogodny, uczynny i życzliwy światu. Wyjątek stanowiła moja matka, jej fanaberii bowiem nie spełniał i buntował się przeciwko pędzaniu. Stosowała wobec niego swoją normalną metodę, mianowicie usiłowała wysyłać go do sklepu po każdą rzecz oddzielnie, jego zaś zgniewało, czemu się wcale nie dziwię, i zażądał, żeby wyjawiła wszystkie potrzeby razem, bo on drugi raz nie idzie. Moja matka, rzecz jasna, oznajmiła, że niczego więcej nie chce, po czym po pół godzinie zmieniła zdanie. Mąż był konsekwentny i drugi raz nie poszedł. Nie wiem, kto poszedł, bo nie było mnie przy tym, siedziałam na wydziale, i po powrocie dotarły do mnie tylko ostatnie pomruki burzy, ale moja matka mu oporu nie darowała.
Doszło w końcu do tego, że uciekłam z domu. Pokłócili się o coś, piekło wybuchło w kuchni, moja matka i mój mąż łapali na siebie wzajemnie siekierę, teoretycznie wprawdzie, bo siekiery w domu nie było, ale nagle poczułam, że mam tego dość. Zerwałam z wieszaka jesionkę i wyleciałam z mieszkania.
W kieszeni jesionki przypadkiem miałam rękawiczki, za to na nogach ranne pantofle. Udałam się na piechotę do Janki, na przełaj, przez zamarznięte pole, mniej więcej trasą alei Niepodległości, która wtedy jeszcze na tym odcinku nie istniała, dochodziła tylko do Odyńca. Przebywszy z dużą energią dystans trzech i pół kilometra, weszłam do jej kuchni prosto z sieni, prawie bez pukania.
Janka siedziała przy kuchennym stole pod oknem, spojrzała na mnie, przeniosła wzrok na moje nogi i powiedziała z uciechą: — O! Uciekłaś z domu?
Mój stan duchowy i poglądy zaczęły ulegać zmianie już w połowie spaceru, pod koniec wpadłam w doskonały humor. Obie wybuchnęłyśmy śmiechem. Zostałam u niej i postanowiłam, że nie wrócę, dopóki rodzina nie okaże jakiejś przyzwoitości.
W domu zauważono moją nieobecność i zaczęto mnie szukać. Mój mąż metodę poszukiwań wybrał dość oryginalną, usiadł mianowicie na trawniczku po drugiej stronie ulicy, pod ogrodzeniem budowy, i twardo siedział z zaciętym wyrazem twarzy. Znalazł mnie ojciec, któremu Janka przyszła „na myśl od razu. Oznajmiłam, że nie wracam, musi przyjechać po mnie mój mąż, inaczej zamieszkam u przyjaciółki, a oni niech robią, co chcą. Mąż przyjechał taksówką po pół godzinie, jeszcze trochę nadęty, zła byłam na niego, ale głównie mnie to wszystko śmieszyło, wsiadłam zatem bez protestu.
Dopiero w kilka lat później mój mąż ujawnił właściwe mu poczucie sprawiedliwości. Przyjrzawszy się sytuacji szwagra w domu jego rodziców, powiedział do mnie całkowicie dobrowolnie i z lekką skruchą: — Wiesz, teraz widzę, jaki ja byłem okropny… A pewnie, że był okropny. Co prawda, moja matka usiłowała traktować go podobnie jak mego ojca, on zaś uległości w charakterze nie posiadał i nie poddawał się temu, ale w końcu nie ona u nas mieszkała, tylko my u niej. Mój mąż głupio twierdził, że nie widzi powodu, dla którego ma ulegać dzikim fanaberiom obcej osoby, nie żenił się z nią i nie pozwoli sobą pomiatać, a moja matka domagała się ode mnie poskromienia tego zbrodniarza. Przy całym swoim uroku, była nieznośna, dla obcego faceta nie zamierzała łagodzić sobie charakteru, nie zapraszała go, reagowała ostro. Stanowiłam bufor pomiędzy nimi i gdybyśmy wreszcie nie dostali mieszkania, niewątpliwie skończyłabym w Tworkach, bo to ja sprowadziłam go do rodzinnego domu i gniótł mnie ciężar odpowiedzialności za całą sytuację.
Teraz widzę, że ta cholerna odpowiedzialność zatruła mi życie. Ciągle czułam się za wszystko odpowiedzialna, skąd mi się to wzięło, na litość boską…?!
Zrobiłam dyplom, podjęłam pracę i wynieśliśmy się z Niepodległości. Przydzielone nam mieszkanie znajdowało się na Ochocie, na Dorotowskiej, i było absolutnie okropne, ale z zapałem zgodziłabym się na króliczą komórkę, byle tylko odczepić się wreszcie od tej polki rodzinnej.
Nowy lokal składał się z jednego pokoju z kuchnią, przedpokojem i łazienką. Wszystkie te pomieszczenia miały cechy szczególne różnego autoramentu, jedna z nich okazała się nawet dość zaskakująca. Pokój był długi, okno z portefenetrem miał na końcu, naprzeciwko głęboką wnękę i bardziej przypominał korytarz niż cokolwiek innego. Kuchnia mieściła się na potężnym obszarze dziewięciu metrów kwadratowych, ale dużą część przestrzeni zajmowało w niej palenisko węglowe z żelazną płytą i piekarnikiem, gazowa kuchenka stała obok, ponadto nie miała żadnej obudowy i należało do niej wstawić kredens. No owszem, miała bufet pod oknem, przy bufecie dwie osoby mogły siedzieć i miały tę wygodę, że prawie wszędzie sięgały ręką nie wstając z miejsca. W przedpokoju nie sposób było ubrać się w palto, a łazienka kradła mienie.
No dobrze, wybiegnę odrobinę do przodu. Ta łazienka też była długa i wąska, wszystko tam zostało zaprojektowane jako wydłużone prostokąty i gdybym wiedziała, kto to robił…! Teraz już nie, uczucia z czasem łagodnieją, ale wtedy zarżnęłabym go nożem kuchennym. Wanna oczywiście istniała, z drugiej strony na ścianie wisiało lustro z półeczką i należało pilnować, żeby się znad tej wanny nie wyprostować zbyt gwałtownie, bo wtedy waliło się plecami w półeczkę. O złodziejskich skłonnościach instalacji nie wiedzieliśmy bardzo długo, miałam już drugie dziecko i wciąż nie mogliśmy zrozumieć, gdzie giną rozmaite szmaty. Ilość pieluszek zmniejszała się zastraszająco, dziecko apetyt ma, ale przecież nie zeżarło…! Kto i jakim cudem gubił odzież dziecięcą, chustki do nosa, gacie i tym podobne utensylia…?
Przyszła Janka, która u siebie nie miała luksusów sanitarnych, ciągle jeszcze mieszkała w baraku do rozbiórki, wykąpała się i zrobiła małą przepierkę. Wyszła z łazienki zmieszana.
— Słuchaj, ja nie rozumiem — powiedziała do mnie z zakłopotaniem. — Zginęła mi halka.
— Jak ci zginęła? — zainteresowałam się. — Gdzie?
— Nie wiem. Chyba w łazience. Słowo ci daję, że ją miałam na sobie…
— Przecież masz na sobie…?
— Nie, to druga. Wzięłam czystą bieliznę, żeby się w nią ubrać, a tamto, co zdjęłam, przeprałam.
I nic nie rozumiem, bo halki nie ma. Słuchaj, ja chyba nie wyszłam bezwiednie z tej waszej łazienki…? Zmartwiłam się. Zjawisko było mi znane, chociaż niepojęte. Halka Janki upewniła nas, iż tajemnicza dematerializacja następuje w łazience i wreszcie mój mąż przypadkiem dokonał odkrycia.
Okazało się, że odpływ działa z taką siłą, iż mimo normalnego przekroju wciąga w siebie szmaty. Nie pamiętam, co mój mąż złapał w ostatniej chwili, koszulę syna czy własne skarpetki, ale wyrwał garderobę z paszczęki urządzenia w momencie, kiedy już znikała w kanalizacji. Zaczęliśmy obserwować zjawisko specjalnie i własnym oczom trudno było uwierzyć, bo szmaciany przedmiot wślizgiwał się do odpływu razem z wodą w tempie nieprawdopodobnym. Płukanie musiało się odbywać w zatkanej wannie i nie dało rady inaczej, pilnowaliśmy jak szaleńcy, a i tak zaraza zdołała ukraść jeszcze kilka gałganów.
Wracając do właściwej chwili, po uzyskaniu lokalu zajęłam się nim w upojeniu. Podłogi były drewniane, w pokoju klepka, w kuchni deski. Klepka została źle wygładzona, normalny człowiek zapewne by ją zcyklinował, ale nie ja. Skrobałam żyletką.
Jak Boga kocham, zgadzam się, że był to objaw lekkiego obłędu, ale fakt jest faktem. Skrobanie żyletką miałam opanowane w pełnym zakresie, zaopatrzyłam się w zapas zużytych żyletek mojego męża, przyjeżdżałam na Ochotę w każdej wolnej chwili i skrobałam klepkę po klepce wzdłuż. Rezultaty były olśniewające, gładkość osiągałam doskonałą, tyle że trochę to trwało i skrobałam tak chyba ze dwa tygodnie. Słuszne jest twierdzenie, że robota kocha głupiego.
W ciągu tego czasu zaczęliśmy kupować meble. W pierwszym rzucie były to szafa i tapczan. Tapczan higieniczny, z materacami o upiornym, buraczkowym Kolorze. Oczywiście udało nam się dostać te skarby cudem, mąż na nie natrafił, kupił bez namysłu, zapłacił, ujrzał kolor materaców i chciał dokonać zamiany. Były także niebieskie, grzecznie prosił, żeby mu dać niebieskie, ale okazało się, że niebieskie są tańsze, a on zapłacił za droższe i paragon już wystawiony, więc przepadło. Zapewniał na wszystkie świętości, że nie będzie się domagał zwrotu różnicy, chętnie zapłaci drożej za te tańsze, ale nic z tego, sklep na ugodę nie poszedł.
Szafa i buraczkowy tapczan stały pod ścianą na oskrobanym już terenie, a ja odwalałam robotę dalej. Nie mogłam zrozumieć, co to jest, że w trakcie pobytu w upragnionym mieszkaniu z godziny na godzinę robię się coraz bardziej wściekła i rośnie we mnie agresywność. Kiedy odjeżdżałam wieczorem, gotowa byłam gryźć i drapać, a w środku kotłowała mi się tajemnicza furia, oglądająca się tylko za bandziorem, który by mi się naraził. Przechodziło mi to, zanim dojechałam na aleję Niepodległości, ale powtarzało się regularnie.
Pojęłam zjawisko dopiero po nabyciu narzuty na ten tapczan, zgniłozielonej, nie jaskrawej, złamanej delikatną szarością. Przykryłam nią buraczkowe materace i wręcz fizycznie poczułam, jak na moją rozwścieczoną duszę spływa balsam ukojenia. Wówczas doznałam olśnienia. O wpływie koloru na psychikę człowieka ogólnie wiedziałam dość dużo, ale nigdy nie przypuszczałam, że może być aż tak silny. Zainteresowało mnie to, zaczęłam się wgłębiać w temat i dzięki temu mogłam później pisać artykuły do prasy związkowej, z czego wyraźnie wynika, że nie ma tego złego, co by na dobre nie wyszło.
Nabyliśmy następnie stół i sześć krzeseł, także komplet talerzy, i mogliśmy się przeprowadzić. Łóżeczko dziecinne istniało od początku i mam wrażenie, że było to łóżeczko, w którym sama sypiałam w dzieciństwie. Zmieściło się akurat we wnęce. Pierwszy raz w życiu mogłam wreszcie urządzić przyjęcie, co uczyniłam z zapałem o tyle przesadnym, że żarcia było trzy razy za dużo. Miałam to po matce, ona też zawsze robiła za dużo, głęboko przekonana, że z pewnością zabraknie. Błąd to był okropny, goście najedli się tak, że nie tylko nie mogli się ruszać, ale’ nawet mówić. Zapchane do wypęku liczne grono siedziało na krzesłach, tapczanie i podłodze pod ścianami, patrząc w dal tępym wzrokiem. Pamiętna błędu, postanowiłam później ograniczać szaleństwo i zdaje się, że poszłam w tym trochę za daleko.
Dziecko oddaliśmy do przedszkola Polskiego Radia, nie podobało mu się tam, ryczało, a ledwo zaczęło się przyzwyczajać, złapało zakaźną żółtaczkę. Żadne dziecko po zakaźnej żółtaczce nie nadaje się do żadnego przedszkola i znów trzeba było wrócić do opieki mojej matki. Wyjeżdżała o poranku na skrzyżowanie Noakowskiego z Koszykową, gdzie znajdował się przystanek trolejbusowy, wypychałam potomka z trolejbusu i jechałam dalej, do pracy, na Kruczą. Łaska boska, że moja matka lubiła wcześnie wstawać i dzień rozpoczynała już po szóstej rano, całkowicie dobrowolnie. Odbierając wnuka, świeża była jak pierwiosnek i znacznie przytomniejsza ode mnie.
Kilka drobnostek upiększyło okres tego pobytu na Dorotowskiej. Przede wszystkim było to nowo wznoszone osiedle, a wiadomo, co się na takim terenie dzieje. Brakowało chodników, za to rozdyźdane, budowlane błoto pokrywało grunt w nadmiarze, grzęzło się w tej brei po kolana, szczególnie w okresie jesieni i zimy. Dziecko do Grójeckiej musiałam przenosić, a duże było i w pełnej odzieży ważyło chyba ze dwadzieścia kilo, ale na własnych nogach zdołałoby się bez trudu ubłocić po czubek głowy. Dźwigałam ten tobół, który wymykał mi się z rąk i nie mogę sobie przypomnieć, dlaczego nie kupiłam dla siebie gumiaków, tanie były. Pewnie nie można ich było dostać.
Następnie, dom był akustyczny, a ludzie się ciągle urządzali. Meblowanie pierwszego piętra doskonale dawało się słyszeć na czwartym. Ktoś nad nami, na piątym, maniacko cyklinował sobie podłogę, trwało to w nieskończoność, aż udało mu się zahaczyć o konkurs szopenowski. Konkursu słuchał sąsiad piętro niżej.
Była za piętnaście jedenasta, kiedy nie wytrzymałam. Leżeliśmy już w łóżku, zamierzając spać, bo nazajutrz szło się do pracy. Dźwięki wokół uzupełniła jakaś osoba waląca młotkiem, pewnie wbijała gwoździe. Razem wziąwszy, brzmiało to następująco:
Grzrzrzrz, grzrzrzrz, grzrzrzrz, grzrzrzrz — to nad nami, ta cyklina. Ram pam pam, ‘ram pam pam, pam–pam–pam ram pam–pam — konkurs, prawdopodobnie piętro niżej. Buch–buch–buch, łup, łup, puk–puk–puk — młotek, gdzieś z boku. Przeplatało się, grzrzrzrz, buch–buch, ram pam–pam, puk–puk–uk, grzrzrzrz, grzrzrzrz, pam, pa–ram!
Szopen rąbał najgorzej. Grzrzrzrz, grzrzrzrz brzmiało dość monotonnie, młotek dobiegał z pewnego oddalenia. Zaczęliśmy się sprzeczać.
— To pod nami — zawyrokowałam stanowczo.
— Nie, to za ścianą — zaprzeczył mąż.
— Nic podobnego, mówię ci, że pod nami!
— Jestem pewien, że za ścianą! O, za tą!
— Za tą, zgadza się, ale niżej! Idź i powiedz mu, żeby ściszył. Jest po dwudziestej drugiej.
— Gdzie mam iść, skoro nie wiem, które to mieszkanie!
— Jak ty nie pójdziesz, to ja pójdę — zagroziłam w końcu, do reszty wyprowadzona z równowagi. — I mówię ci, że to jest piętro niżej!
Mąż z dwojga złego wolał iść sam, niż wypuszczać rozszalałą harpię. Włożył na piżamę palto, palto już miał, ale tak wytwornego stroju jak szlafrok oczywiście nie posiadał, wyszedł na schody i posłuchał. Rzeczywiście, konkurs dobiegał z dołu. Zszedł na trzecie piętro, wytypował właściwe drzwi, ale chciał jeszcze sprawdzić, podsłuchując pod dziurką od klucza. Schylił się, potknął i z rozmachem walnął głową w drzwi. Wtedy już nie pozostało mu nic innego, jak tylko zapukać.
Upewniłam się, że dobrze zgadłam, a mąż trafił, kiedy na schody runęła nawała dźwięków. Nabrałam wielkich nadziei, rzeczywiście, po pół minucie przycichło. Mąż wrócił.
— Ten facet albo jest głuchy, albo nienormalny — powiedział. — Odbyłem z nim taką rozmowę: On: o co chodzi? Ja: proszę pana, jest po dwudziestej drugiej, czy mógłby pan przyciszyć radio? On: co? Ja: jest po dwudziestej drugiej… On: proszę? Nic nie słyszę. Ja: jest po dwudziestej drugiej!!! Za głośno pan gra!!! On: a, rzeczywiście, ma pan rację… I przyciszył. Myślisz, że mógł siedzieć w mieszkaniu razem z tym radiem i nie słyszeć ryku…?
Może i był głuchy, nie sprawdzałam.
Kolejnym przeżyciem stał się dla mnie ślub Lilki.
Zapadłam na ciężką chorobę, żaden wstyd, każdemu się może przytrafić. Poronienie na tle zakaźnym. Chciałam mieć drugie dziecko i nie jest to hec szczególnie naganna, ale złapałam jakąś bakterię i zaczęła się polka. Temperatura mi rosła, czułam się coraz gorzej, usiłowałam to jakoś przetrzymać, twardo chodziłam do pracy i przyjeżdżałam po dziecko, żeby ukryć swój stan do chwili pozbycia się ukochanych najbliższych.
Moja matka wybierała się z moim synem do Cieszyna i bałam się, że nie pojadą, jeśli będę chora. Marzyłam o zmniejszeniu ilości obowiązków. Wytrzymałam trzy tygodnie, moja matka z wnukiem odjechali i mogłam zająć się sobą.
Zaraz następnego dnia wracałam z pracy i ogłupiona już byłam do tego stopnia, że wysiadłam po drodze, żeby iść na obiad. Obiady jadałam w stołówce Polskiego Radia, nie miałam na to najmniejszej ochoty, ale zostałam niejako przymuszona, pilnowali mnie, mój mąż i moja matka, więc niech to piorun spali, chodziłam. Tym razem akurat obiad był zachwycający i nad wyraz apetyczny, śmierdząca ryba, zdębiałe kartofle i kiszona kapusta z zeszłego roku. Sam widok potrawy wystarczył, żeby mną miotnęło, zawróciłam w progu i wyszłam.
Szczegóły dalszej drogi znikły mi z pamięci. Wiem, że stałam na przystanku na placu Zawiszy i czekałam na tramwaj. W odległości może trzydziestu metrów widziałam taksówki, patrzyłam na nie tęsknym wzrokiem i nie miałam siły do nich dojść. Tramwaj zrobił mi wielką uprzejmość, zatrzymał się tak, że wejście było tuż przede mną, wsiadłam.
Od przystanku do domu miałam normalnie pięć minut drogi. Szłam wtedy przeszło kwadrans i aż mnie zaciekawiło, czy w ogóle dojdę. Winda działała, znalazłam się w mieszkaniu i spadł na mnie okropny problem. Było mi straszliwie zimno, aczkolwiek wokół szalała pełnia lata, bezgranicznie chciałam położyć się w pościeli i przykryć kołdrą, ale miałam przecież brudne nogi. Chodziłam boso, w sandałkach, nogi się kurzą, powinnam je umyć, wykluczone, ale wleźć do łóżka z brudnymi nogami…?
Stan chorobowy wygrał tę walkę, położyłam i zrobiło mi się wszystko jedno. Wrócił do domu mąż, też chyba zgłupiał, bo zamiast sprowadzić taksówkę, powlókł mnie w miasto tramwajem.
Ze skierowaniem od pani doktor Woyno znalazłam się w szpitalu na Madalińskiego. Zmartwiony pan doktor oznajmił, że nie ma miejsc i będę leżała na korytarzu, normalka. Udało mi się udzielić odpowiedzi.
— Panie doktorze — wyszemrałam — na klatce schodowej, w wychodku, tylko, na litość boską, niech ja się mogę położyć!
Rezultat był nie do pojęcia, dostałam miejsce w pięcioosobowym pokoju, przy samym oknie, najlepsze ze wszystkich. Swoje szczęście doceniłam podwójnie, bo przez całą noc gdzieś blisko szpitala szczekały psy i w błogim upojeniu myślałam sobie: „Jak to dobrze, że i tak nie mogę spać, bo przecież by mnie przez nie szlag trafy…”
Nazajutrz obudziłam nieufność w kwestii moich zdrowych zmysłów, bo słabym głosem powiedziałam do współpacjentek:
— Jakie to szczęście, proszę pań, że nie każą nam tu zamiatać i myć podłogi… Czy panie to doceniają?
Popatrzyły na mnie bardzo dziwnym wzrokiem i zamilkły na długo. Mimo wszystko jeszcze u nas pacjenci szpitala nie sprzątają, chociaż możliwe, że i do tego dojdzie.
Z dolegliwości zasadniczych wyleczono mnie szybko, antybiotyki zadziałały błyskawicznie, ale przyplątało się dodatkowe okropieństwo, zupełnie przeraźliwe. Wieczorem po zabiegu stwierdziłam, że puchnę i pojawia się na mnie jakaś przerażająca wysypka. W tym momencie poczucie humoru straciłam radykalnie, dostałam amoku, poruszyłam cały szpital, dyżurujący personel miotał się wokół mojego łóżka, a pan doktor osobiście walił mi wapno. Okazałam się uczulona na środek narkotyczny, diabli wiedzą jaki, bo nawet nie zapytałam, co to było. Ze wszystkich chorób na świecie opuchlizna i wysypka są mi najstraszniejsze, odzyskałam nagle siły, we łzach i panice domagałam się natychmiastowego wyleczenia, wszystko inne zniosłam cierpliwie, tego nie, mowy nie ma!!!
Skutek był wręcz znakomity, z chwilą kiedy wysypka znikła, przestałam być chora na cokolwiek. Inna rzecz, że mój organizm się nie upierał, temperatura spadła od razu, leczenie przebiegło konkursowo i czwartego dnia na własne życzenie wróciłam do domu. I tu dopiero nastąpiło najgorsze.
Od samego początku chciałam jechać na ślub Lilki. Nieobecności na tym ślubie nie umiałam sobie w ogóle wyobrazić, rozpychało mnie wręcz pragnienie histeryczne i nieopanowane. Mój mąż nie zdawał sobie sprawy z siły moich doznań, jechać wcale nie chciał, miał nadzieję, że moja choroba ten wyjazd uniemożliwi. Po pięciu latach jeszcze mnie nie znał. Nie załatwił biletów sypialnych i usiłował mi przetłumaczyć, że to nie ma sensu, jeszcze się źle czuję, brakuje nam pieniędzy, wszystko razem będzie kosztowało co najmniej tysiąc złotych, zwariowałam chyba, niech się uspokoję, do ciężkiej cholery! Mógł mówić do słupa telegraficznego. Sama wiedziałam, Ze nie mamy pieniędzy, ale co mnie to obchodziło! Na myśl, że na tym ślubie mogłoby mnie nie być, widziałam przed sobą wyłącznie konieczność skakania z balkonu, straszna scena rozegrała się w tym korytarzowym pokoju, zagroziłam samobójstwem, w szał wpadłam dziki i obłąkańczy. Mój mąż mnie kochał i nie dał sobie rady z wariatką, ustąpił.
Dodatkowy dowcip polegał na tym, że przez cztery dni pobytu w szpitalu rąbano mi zastrzyki jeden po drugim i pielęgniarkom jakoś nie najlepiej to wyszło. Na tyłku, za przeproszeniem, miałam dwie potężne gule, bolesne jak piorun. Siadać na nich, albo opierać się w ogóle było niemożliwe, czułam je przy chodzeniu, przy najmniejszym ruchu, a już podskoczyć…! Rany boskie!!!
Nie szkodzi, nawet gule nie miały na mnie wpływu. Musiałam być na ślubie Lilki i cześć!
Odcierpiałam upiorną podróż zwykłym wagonem z zaciśniętymi zębami, ale szczęśliwa, że jadę. Potem cierpienia przeszły na mojego męża i chyba protestował przeciwko podróży na skutek złych przeczuć. Na miejscu szalały przygotowania do wesela. Przyjechał Heniek z Hanką i dzieckiem, dziecko było w wieku naszego i też miało na imię Jerzy. Dwóch Jurków wystarczało za mniej więcej dwudziestu, mój był żerty, nie pamiętam, jak ten drugi, ale chyba się zaraził, korzystali z okazji, przesadzali i potem jeden wymiatał, a drugi wyrzekał.
— Będę wyrzekał! Będę wyrzekał! — wrzeszczał we łzach chyba mój.
— Będę wymiatał! Będę wymiatał! — ryczał podobnie ten Heńka w innym kącie mieszkania.
Wymiatali i wyrzekali obaj jak szatany, a kto miał w tym momencie głowę do dzieci. Rychło przyłączył i się do nich mój mąż. Ciotka na samym wstępie, zaraz po przyjeździe, dała nam śniadanko w postaci rosołu.
Rosół był mieszany, wołowo–drobiowy, nie wiem jak wół, ale kura biła rekordy tuszy, tłuszczu na wierzchu było centymetr, pożarłam to bez szkody dla zdrowia, popijając piwem domowej roboty. Mój mąż był abstynentem, tłuste mu szkodziło, spożywszy rosołek bez żadnego antidotum, dostał ciężkich boleści. Siedział w kącie, wściekły do szaleństwa, ale postanowiłam sobie zareagować na to kiedy indziej, teraz napawałam się szczęściem obecności na ślubie Lilki.
Tańczyć oczywiście nie mogłam przez te cholerne gule, ale nawet i to nie zmniejszało mojej błogości. Przypuszczam, że nieobecności na tym ślubie nie darowałabym sobie do końca życia, bez względu na cały dalszy ciąg.
Potem urodziłam drugie dziecko…

Zanim jednakże urodziłam cokolwiek, nastąpiły wydarzenia rozmaite.
Przede wszystkim poszłam do pracy. Istniały w owym czasie nakazy pracy i dostałam taki nakaz do Energoprojektu. Przeraziło mnie to śmiertelnie, nastawiona byłam raczej na budownictwo użyteczności publicznej albo mieszkaniowe, a nie przemysłowe. Z niepokojem pytałam kumpli, co mam z tym fantem zrobić.
— Ja ci radzę, ty sobie od razu kup słupołazy — odpowiadał prawie każdy.
Wyjścia jednakże nie było, zostałam zatrudniona w Energoprojekcie jako asystent, w zespole jednego takiego, którego nazwiska nie wymienię, bo może żyją Jego dzieci. Przyrównywany był do gówna na ścieżce, nikt czegoś takiego rozdeptywał nie będzie, każdy ominie.
Omijanie nie wchodziło w rachubę, bo pracowałam z nim w jednym pokoju i sam ten fakt zatruł mi życie i zniechęcił do pracy. Facet został architektem w sposób nietypowy. Przed wojną był kosztorysiarzem i na tej podstawie znał budownictwo od podstaw, po wojnie zaś zdał egzamin eksternistyczny i przeistoczył się w architekta. I tu dobitnie wyszła na jaw słuszność pierwszego wykładu Hryniewieckiego.
Architekt był z niego jak z koziego ogona waltornia. No dobrze, imię mogę podać, Kaziuńcio, żona go tak nazywała. Zadaniu sprostać nie umiał, robił projekty, owszem, ale, niestety, każdy element oddzielnie. Nie był w stanie skojarzyć sobie rzutu, elewacji i przekroju, ściany wchodziły mu w środku okien, podesty klatek schodowych wypadały na drzwiach, sanitariaty mijały się w pionie. Elewacja stanowiła coś, co z całą resztą nie miało nic wspólnego. Moim obowiązkiem było rozrysować te czarujące koncepcje porządnie i o mało od tego nie zwariowałam, szczególnie że we własnym dziele nie pozwalał nic zmieniać. Charakter miał uroczy i nosowym głosem bez chwili przerwy monotonnie narzekał:
— Młądzież teraz taka niedąuczona — mówił. — Cóż tą umie, nic, ja, który całe życie spędziłem na budąwie…
Dławiło mnie na myśl, że przyjdę o poranku i będę musiała spędzić osiem godzin w jednym pomieszczeniu z tą morową zarazą, straciłam serce do roboty, a w dodatku na tapecie były akurat dwie elektrociepłownie, lubelska i konińska. Pojęcia zielonego nie miałam o elektrociepłowniach, jakieś okropne maszynerie tam stały, fundamenty pod nimi J dziwacznych kształtów, obce mi wymagania i normatywy. Skąd, u diabła, miałam wiedzieć, czy przejście na jednego człowieka ma mieć po bokach luz, czy nie, a może prąd łapie…?
Uratowały mnie dwie rzeczy. Jedna to makieta elektrociepłowni lubelskiej, wykonana ze szkła i brystolu. Szkło cięłam własnym pierścionkiem, w którym diamenciki były nierówno osadzone i dwa wystawały, do robót szklarskich nadawały się pierwszorzędnie. Całkiem nieźle nam wyszła. Druga zaś to dwa budynki w Koninie, administracyjny i portiernia, robiłam je z prawdziwą ulgą, bo przynajmniej było to coś dla ludzi.
Po ładnych paru latach pojechałam do Konina na reportaż. Pisałam wtedy właśnie artykuł na temat znaczenia koloru w miejscach pracy. Stałam sobie przed elektrociepłownią i myślałam następująco:
„Zupełnie przyzwoicie nam ta kobyła wyszła, cały obiekt jakoś dobrze wygląda. Tylko co za kretyn zrobił te wysokie czerwone ceramiczne dachy nad portiernią i administracją, zgłupiał chyba, ni przypiął, ni wypiął…”
Nagle przypomniałam sobie, że to ja sama. Czym prędzej porzuciłam temat i w artykule nie napisałam o tym ani słowa, chociaż działałam wtedy zgodnie z zarządzeniami. Nad budynkami pomocniczymi miały być wysokie ceramiczne dachy i cześć, nie miałam nic do gadania.
Kaziuńcia jednakże nie wytrzymałam i po pewnym czasie zmieniłam zespół, przechodząc pod władzę innego kierownika. Życie nabrało uroku, szczególnie że moim kierownikiem zespołu został pan Seweryn Bukowski, postać zgoła wstrząsająca.
Zdaję sobie doskonale sprawę, że o panu Sewerynie napisałam w Szajce bez końca, ale lubię go i bawi mnie do dziś tak bardzo, że z przyjemnością napiszę jeszcze raz i może nawet uzupełnię. Niech się nikomu nie wydaje, że ja go wymyśliłam, je prawdziwy w stu procentach. Święcie wierzę, że będzie miał do mnie pretensji.
Roztargniony był naprawdę potężnie. Siedział przy nim, na moim stole stał telefon, nie zliczę, razy odbywała się następująca rozmowa:
Pan Seweryn gdzieś dzwonił, rozmówca podnosił słuchawkę, pan Seweryn mówił:
— Tu mówi… eeee… tu mówi… eeee… tego… mówi…
— Bukowski — podpowiadałam miłosiernie.
— A! Tu mówi Bukowski…
Malutką dygresję muszę zrobić od razu, bo przez ten telefon na moim stole odbywały się rozmowy najprzedziwniejsze. Raz jeden z kolegów dzwonił jakiejś instytucji, poprosił wewnętrzny, uzyskał połączenie i spytał:
— Czy jest pani Kapusta?
Nie zwracałam zbytniej uwagi, zajęta robotą, ale nagle dotarło do mnie, że on się kłóci i upiera.
— Jak to, nie pracuje, ja mam ten numer, pani Kapusta mi dała, jestem umówiony… Sto czterdzieści sześć… To niemożliwe, pani Kapusta musi być…
Ni z tego, ni z owego rzucił nagle słuchawkę, zczerwieniał okropnie i popatrzył na mnie spłoszonym; wzrokiem.
— Jezus Mario! — powiedział martwo. — To jest pani Zającowa…
Nie ośmielił się zadzwonić drugi raz, musiałam to załatwić za niego, prosząc panią Zającowa, która oczywiście była i czekała na telefon. Żeby po tej pani Kapuście nie rozpoznali jego głosu…
Wracając do pana Seweryna, wolterowskiego fotela i czterech metrów złocistej materii nie będę eksponować, bo temat w Szajce bez końca wyczerpałam. O węglarzach, którym zapłacił z góry za kradziony węgiel, też napisałam samą prawdę, portrety z fotografii dla Polonii amerykańskiej rzeczywiście malował po dwieście dolarów za sztukę, z góralką nie miał nic wspólnego, bo góralka de facto była Arabem j istniała w jednym egzemplarzu, a nie w dwóch, za to do kina chodził naprawdę w sposób oryginalny i jego żona tylko wtedy była spokojna, kiedy sama dysponowała biletami. Najgorzej przeżył „Cenę strachu” i sama go tak urządziłam.
Dostać się na „Cenę strachu” nie było łatwo. Ściśle biorąc, było w ogóle niemożliwe, a każdy się pchał. Tadzik, Janki brat, przez instytucję zdobył dziesięć biletów do kina „Moskwa” na godzinę dziewiątą rano w niedzielę. W skład szczęśliwej dziesiątki wchodził pan Seweryn z małżonką.
Małżonka, rzecz jasna, domagała się materialnego potwierdzenia rozrywki i chciała obejrzeć bilety. Pan Seweryn nie mógł ich pokazać, bo były nam niedostępne, Tadzik w niedzielę miał z nimi przybyć prosto pod kino. Do sposobu załatwienia imprezy pan Seweryn bał się przyznać żonie, kręcił zatem i wił się przez dwa dni, budząc tym jej zwiększoną nieufność.
W niedzielę zaczął ją poganiać. Mieszkał na Saskiej Kępie i do kina „Moskwa” miał ładny kawałek drogi. Niespokojny o rezultaty załatwiania, zdenerwowany ewentualną kolejną kompromitacją, usiłował wyjechać możliwie wcześnie, przeciwko czemu żona protestowała, wciąż upierając się przy oglądaniu biletów. Pan Seweryn wywlókł ją z domu prawie przemocą, ujrzał z daleka autobus, wydał ponaglający okrzyk i ruszył biegiem. Żona usiłowała go powstrzymać, bo czasu było jeszcze mnóstwo, oznajmiła, że sportów uprawiać nie będzie, pan Seweryn porzucił ją, dopadł autobusu, wsiadł i odjechał.
Czekaliśmy już prawie wszyscy, siedem osób, pod „Moskwą”, kiedy pojawił się zdyszany i zakłopotany pan Seweryn.
— A gdzie żona? — wykrzyknęłam na jego widok.
Pan Seweryn zamachał rękami.
— A! Ja nie wiem. Została na ulicy, a ja odjechałem…
Zdumiałam się i zgorszyłam.
— No co pan…? Żonę pan zostawił na ulicy?! Przecież się obrazi!
— A, może nie. A jak ja jej miałem wytłumaczyć, że nie mam biletów? Wmówiłem jej, że mam! Ale wolałem się wcześniej dowiedzieć, one są, te bilety…? Już nie miałem siły dłużej czekać, autobus przyjechał… No więc dogoniłem go i wsiadłem, a ona została…
Żona pana Seweryna nadjechała ostatnia, wściekła nieziemsko, ale swoją korzyść pan Seweryn osiągnął. Tadzik z biletami zdążył się pojawić tuż przed nią i całą sprawę udało się jej przedstawić jako załatwioną doskonale.
Zdumiewające korzyści przynosiły panu Sewerynowi podróże do Związku Radzieckiego. Uzyskiwał z nich plony, jakich nikt by się po nim nie spodziewał, z jednej przywiózł pralkę wypełnioną pieprzem, a Wystawa Rolnicza w Moskwie stała się dla niego bez mała kopalnią złota. Zawiózł tam i osobiści sprzedał dwieście damskich milanezowych kompletów bielizny, po czym wrócił, obładowany zyskami!!
Wśród licznych i bardzo różnych dóbr wiózł arytmometr i licznik taksówkowy, które to artykuły napełniały go lekkim niepokojem. Deklarację celną wypełnił, jak zwykle, uczciwie, nic nie ukrywając, dojechał do arytmometru i zawahał się. Uznał, że tak poważne słowo w jego skromnej deklaracji mogłoby zbytnio razić, pomyślał nad wyborem innego określenia i zdecydował się na liczydła. Nikt nie może zaprzeczyć, że na tym się liczy. Następnie przyszła kolej na licznik do taksówki i uświadomiwszy sobie od razu, że to urządzenie również liczy, pan Seweryn bez wahania wpisał „liczydła” po raz drugi.
Na granicy rozegrała się dziwna scena. Celnik ujrzał przed sobą przyzwoicie wyglądającego faceta, robiącego wrażenie roztargnionego artysty, facet zaś uporczywie, a przy tym zgodnie z prawdą, twierdził, że jest inżynierem i arytmometr stanowi dla niego narzędzie pracy. Narzędzia pracy przechodziły bez cła. Zarazem wpierał w funkcjonariusza pogląd, iż przewożony przedmiot uważa za liczydła. Wśród potoku straszliwych bredni jedne liczydła jakoś przeszły, zaraz po nich zaś objawiły się drugie. Tu już celnik nieco się zdenerwował, pan Seweryn bowiem, nie widząc innego wyjścia, w natchnieniu oświadczył, że to również jest jego narzędzie pracy. Ma samochód, który puszcza na taksówkę. Łgarstwo było jawne i wyraźne, jednakże anielski i szlachetny wygląd pana Seweryna nie dopuszczał nawet cienia myśli o istnieniu kombinatorskiej duszy, w rezultacie zatem oszołomiony nadmiarem sprzeczności celnik machnął na niego ręką. Pan Seweryn razem ze swoimi liczydłami przejechał bez przeszkód.
Znów zrobię dygresję, która może wyjaśnić wiele z tego, co się działo i dzieje na granicach. Pewien celnik opowiadał o najokropniejszym wydarzeniu swojego zawodowego życia.
Miał już przeszło pięćdziesiąt lat, olbrzymie doświadczenie i nosa. O informacjach, napływających do kontroli celnych od rozmaitych władz, wszyscy wiedzą, kontrole kierują się nimi, ale oprócz dysponują tak zwanym węchem. No i ówże celnik na nosa i na węch, natknął się na jedną panią.
Pani była elegancka, kulturalna i kamiennie spokojna, ale celnicza dusza powiedziała mu, że coś ma. Wiezie kontrabandę. Skontrolował walizki z przeraźliwą dokładnością, nic, wszystko legalne i zadeklarowane. Poprosił o torebkę, wybebeszył, obmacał, Wahał się krótko.
— Pani pozwoli na kontrolę osobistą — powiedział.
— Proszę bardzo — powiedziała pani. — Skoro pan tego żąda, ja się podporządkuję, ale muszę panu oświadczyć, że to wszystko razem uważam za uzasadnione szykany i wyciągnę z tego konsekwencje.
— Służę uprzejmie, niech pani wyciąga, co zechce — odparł. — Ale na kontrolę osobistą poproszę tam…
Kontrola osobista nie dała nic, pani była czysta jak łza. I wówczas ten celnik zmartwił się śmiertelnie i prawie przeraził, nie żadnymi konsekwencjami, konsekwencje to on chromolił, ale tym, że stracił nosa. Starość widocznie, koniec kwalifikacji, trzeba zmienić zawód…
Zmartwiony bardzo, zgnębiony sobą, przeprosił grzecznie i zaproponował, żeby pani zapakowała się sama tak, jak jej pasuje. Cały jej bagaż leżał na ladzie w charakterze chłamu. I wtedy wreszcie ta idealnie spokojna i opanowana pani popełniła swój jedyny błąd. W obliczu butów, ręczników, swetrów i tym podobnych, jako pierwszy przedmiot do zapakowania na dno walizki wzięła małą strucelkę z Delikatesów..
— Przepraszam bardzo — rzekł pośpiesznie celnik.
Wyjął jej tę strucelkę z rąk, przełamał i w środku było pięć tysięcy dolarów.
Powiedział potem, że gdyby nie miał widowni w postaci współpracowników, puściłby chyba tę panią razem z jej dolarami z samej wdzięczności, że jednak je miała. Pokochał ją w jednej chwili, gotów byt paść jej na szyję i do nóg, nie pomylił się, nie stracił węchu! Załatwił sprawę najbardziej ulgowo, jak tylko to było możliwe.
Dla potwierdzenia powyższego od razu dołożę następne, przedłużając wprawdzie dygresję, ale za to uzupełniając temat. Wracałam do kraju z Algierii w okresie stanu wojennego i jechałam przedziwną, okrężną drogą, pociągami, na końcu przez Czechosłowację, mając ze sobą pięćdziesiąt osiem kilo bagażu w postaci sześciu tobołów. O drugiej w nocy do przedziału wszedł czeski celnik.
— Dobryden — powiedział. — A co wy mate?
Rozpacz mnie ogarnęła od razu, bo po pierwsze zdążyłam odwyknąć od granic, a po drugie, jak mu miałam wyjaśnić po czesku, co mam? Miałam rzeczy raczej niezwykłe, kawał kory z dębu korkowego, ukradziony przez moje dzieci z lasu, ludowy wazon arabski, suszony na słońcu, wypełniony jadalnymi żołędziami, oset i różne inne suszone zielska, algierskie gumiaki na futrze, potworną ilość wody kolońskiej, bo w każdym mieście usiłowałam kupić dla Lucyny jakąś bez zapachu lawendy, tak sobie życzyła, komplet katalogów filatelistycznych, ważyły jedenaście kilo, wielką torbę robaczywych migdałów, robaczywe okazały się później, diabli wiedzą co jeszcze, sama już nie pamiętam. Nie miałam ani grama kawy, ani kawalątka skóry, nic z tych rzeczy przywożonych na handel. Popatrzyłam na niego bezradnie.
— Naprawdę mam panu wymieniać, co mam, spytałam, przygnębiona. — Różne rzeczy mam.
Rozejrzał się, wybrał sobie jedną moją walizkę, leżącą na wolnym siedzeniu, bo kto by te ciężary wpychał na półki, i pokazał ją palcem.
— A otwórzte mi to — poprosił.
— Będzie pan potem sam zamykał — zagroziłam, ale nie uczyniło to na nim wrażenia.
— Ja was proszę, otwórzte mi to.
Chce, niech ma. Otworzyłam.
Odbywało się to z przerwami, wchodził, wychodził, ustabilizował się wreszcie przy mojej walizce. Popatrzył ciekawie na jej stłamszoną zawartość i pokazał palcem.
— Co je to?
„To” to była moja stara kosmetyczka, ciasno upchnięta w samym narożniku walizki. Znajdowały się w niej zakrętki do włosów, flakon z szamponem i coś tam jeszcze fryzjerskiego. Pomacałam się po głowie.
— Te takie do tego — wyjaśniłam. — Do kręcenia włosów.
— A pokażte mi to.
Kosmetyczka upchnięta była na szczęście zamkiem do góry. Odsunęłam ekler. Popatrzył na kłębowisko z daleka i poczuł się usatysfakcjonowany.
— Dekuje wam — powiedział i poszedł precz.
Zbaraniałam doszczętnie. Z całego tego naboju, z sześciu tobołów, z pięćdziesięciu ośmiu kilo bagażu wybrał sobie do oglądania moje stare zakrętki do włosów! Zwariował chyba…
Dojechałam do domu, przystąpiłam do opowiadań, chciałam rodzinie pokazać arabskie pieniądze.
— On taki śmieszny, ten ich bilon — mówiłam. — Cały w robaczki, a niektóre nie okrągłe, tylko ośmiokątne, zaraz wam pokażę. Gdzie ja to mam? Czekajcie, gdzie ja to mam…?
Szukałam przez chwilę, nagle sobie przypomniałam. W tej kosmetyczce! Latając po Paryżu, próbowałam sobie ulżyć i cały bilon polski, arabski, duński i amerykański wepchnęłam do kosmetyczki i zostawiłam w hotelu, bo ważył pewnie ze dwa kilo, po cholerę miałam go nosić. Zapomniałam o tym kompletnie.
Bilon nie jest i nigdy nie był zakazany. Można go wozić worami, podtykać pod nos celnikom na wszystkich granicach, na tacy nawet, żadne dziwo, nic trefnego. Ale jednak w całym tym moim potężnym bagażu czeski celnik bez chwili wahania trafił na jedyne miejsce, gdzie miałam pieniądze…!
Koniec tych granicznych dygresji, wracamy do pana Seweryna.
Ogólnie biorąc, służba celna trochę głupiała na jego widok, o co się wcale nie starał, wychodziło mu samo. W którejś podróży rodzina i znajomi w Brześciu, w ostatniej chwili, podrzucili mu na dworzec drobiazgi dla polskich przyjaciół. Pan Seweryn nie protestował, brał wszystko. Załadował do przedziału wielkie, obce mu walizy i usiłował tylko zapamiętać ilość. Na granicy, rzecz jasna, walizy wpadły celnikowi w oko.
— Czyje to? — spytał surowo.
— Moje — przyznał się pośpiesznie pan Seweryn.
— Co pan tu ma? W tej, na przykład?
Pan Seweryn nie miał pojęcia o zawartości bagażu, bo w pośpiechu nikt na ten temat nie powiedział ani słowa. Wybrał produkt bezpieczny.
— Żywność — odparł bez wahania.
— Popatrzymy…
Zdjęli walizę, otworzyli. Wewnątrz leżały pięknie poukładane koszule z ruskiej panory, artykuł u nas ogromnie poszukiwany. Celnik pokiwał głową.
— To ma być żywność… Spojrzał w górę, pokazał palcem.
— A tu?
— Żywność — odparł konsekwentnie zakłopotany pan Seweryn.
Znów zdjęli ciężar i otworzyli. W środku objawiły się równie pięknie poukładane i zabezpieczone przed stłuczeniem litrówki z radziecką czystą wyborową. Może to była „Stolicznaja”, czy jak jej tam.
— O, jest żywność! — ucieszył się pan Seweryn. Bezzwłocznie wygrzebał jedną i w parę minut później obciągnęli ją we trzech, pan Seweryn i dwóch celników, w kolejowym wychodku. Reszta bagażu przejechała, nie budząc zainteresowania, a pan Seweryn do dziś nie wie, co przewiózł.
W czasie którejś kolejnej wizyty u rodziny pobił własne rekordy, usiłował bowiem nabyć wielkiego czarnego knura, który, jak Bóg na niebie, do niczego mu nie był potrzebny, ale stanowił okazję handlową. Grozę budząca transakcja na szczęście nie doszła do skutku, ponieważ knur był własnością rozwodzącego się małżeństwa. Kontrowersje tam istniały liczne i małżonkowie nie zdołali osiągnąć porozumienia w kwestiach finansowych. Pan Seweryn w ostatniej chwili został przy pieniądzach i zamiast knura kupił motor. IŻ–750 z koszem.
Kiedy go transportował w Brześciu na dworzec kolejowy, niewątpliwie przy czyjejś pomocy, o dwieście metrów od celu zabrakło mu benzyny. Pociąg odchodził za dwie minuty. Obok zatrzymało się dwóch radzieckich ludzi, również na motorze. Ten z tyłu trzymał wielką bańkę, pan Seweryn bez namysłu podskoczył do niego.
— Eto bienzina? — krzyknął, chwytając bańkę.
— Niet, eto nafta — odparł zaskoczony radziecki człowiek, ale już było za późno. Pan Seweryn wydarł mu bańkę z rąk i wlał jej zawartość do baku.
Jakim sposobem motor dotarł na dworzec i jakim cudem został załadowany do pociągu wbrew wszelkim przepisom razem z pięcioma litrami nafty w baku, nie mam pojęcia i chyba nikt tego nie wie. Stało się to zapewne w wyniku szaleńczego pośpiechu. Doznania podróżnych udzielają się niekiedy obsłudze, a w odniesieniu do pana Seweryna było to zjawisko nagminne. Faktem jest, że motor odjechał, przybył do Warszawy i nadeszła chwila, kiedy należało odebrać go z dworca Głównego.
Żona pana Seweryna wkroczyła w sprawę i oświadczyła stanowczo, że on sam tym motorem jechał nie będzie. Przetransportuje pojazd jeden j ej znajomy, przedwojenny mistrz motorowy. Wiedząc, iż protesty nie zdadzą się na nic, pan Seweryn przystał na układ i razem z mistrzem motorowym udał się na dworzec.
Załatwił formalności, wyprowadził machinę i mistrz kopnął rozrusznik. Silnik strzelił potężnie i zgasł, z rury wydechowej zaś wyleciała chmura czarnego dymu. Mistrz kopnął ponownie, huknęło, ale silnik zapalił, tyle że pracował jakoś dziwnie. Wsiedli i wyjechali na jezdnię ulicy Towarowej przy akompaniamencie salw armatnich. Na Towarowej silnik strzelił głośniej i znów zgasł. Wyraźnie zdenerwowany mistrz na nowo zapalił, ruszył, skręcił w stronę placu Zawiszy, gwałtownym zrywem wjechał na chodnik, wyjechał na środek jezdni, po czym znów wdarł się na chodnik, ciągle strzelając przeraźliwie.
Na chodniku! rąbnęło lepiej i zgasło. Przechodnie w pierwszej chwili rozpierzchli się w panice. Nad całą ulicą wisiały kłęby czarnego dymu, dookoła w bezpiecznej odległości, zebrał się zwabiony kanonada! tłum, mistrz zaś, ocierające pot z czoła, wyznał panu Sewerynowi, że po pierwsze, ostatni raz prowadził motor przed wojną, a po drugie, nigdy w życiu nie prowadził motoru z koszem. Po czym, pełen niesmaku i rozgoryczenia, dodał:
— Do cholery z tą ruską benzyną… 
Spłoszonym świeżo uzyskanymi informacjami pan Seweryn nie w głowie miał teraz honor Związku Radzieckiego, splamiony pracz niego samego pięcioma litrami nafty. Uznał, że nie miejsce tu i nie czas na wyjaśnienia.
— Nic to! — rzekł mężnie. — Byle do pompy… Stacja benzynowa znajdowała się wówczas na placu Zawiszy, mieli do niej blisko. Otoczeni obłokami czarnego dymu, wśród ogłuszającej strzelaniny, dojechali dziwnym slalomem do Alej Jerozolimskich i tu silnik zgasł akurat na szynach tramwajowych. Nadjeżdżał właśnie rozpędzony tramwaj, pan Seweryn zatem, nie tracąc czasu, z wielką przytomnością umysłu zeskoczył z tylnego siodełka i odciągnął motor razem z mistrzem do tyłu, unikając tym sposobem katastrofy. Milicjantowi, który najpierw osłupiał, a potem nadbiegł pośpiesznie, zaintrygowany hałaśliwą zagadką, wyjaśnili sytuację, szkalując Związek Radziecki, ruszyli, podjechali do stacji benzynowej i wlali do baku dziesięć litrów benzyny, nie opróżniając go z nafty.
— Co tam! — powiedział beztrosko pan Seweryn. — Wymiesza się…
Mistrz był widocznie wyczerpany psychicznie, bo nie protestowali. Strzelając potężnie cały czas i zatruwając miasto czarnym dymem, dojechali wreszcie na Mokotów, gdzie zagarażowali motor u mistrza w szopie. Potem, oczywiście, pan Seweryn zapomniał adresu mistrza i przez dwa tygodnie nie mógł do niego trafić, a potem, przypuszczam, ten kłopotliwy pojazd sprzedał.
Pracowałam z panem Sewerynem w jednym pokoju, siedział przy stole za mną, przede mną zaś miała miejsce niejaka Danusia, kreślarka, czarująca tłusta blondyneczka z niebieskimi oczami. Uroda Danusi była tak konsekwentna, że zakochał się w niej na śmierć i życie Egipcjanin, załatwiający u nas jakieś sprawy, zresztą bardzo przystojny facet. Ożenił się z nią i wytrwał w uczuciach. Kiedy Danusia urodziła mu syna, szału wręcz dostał, postawił ją na piedestale wielbiąc niczym bóstwo, a w końcu zawiózł do Stanów Zjednoczonych, gdzie objął jakieś intratne stanowisko, bo w ogóle był to bardzo bogaty człowiek, wplątany w interesy międzynarodowe.
Zanim to jednak nastąpiło, pracowaliśmy wszyscy razem i w wolnych chwilach graliśmy w zapałki. Pan Seweryn palił fajkę i, rzecz jasna, miał do niej tytoń. Po biurze poszła intrygująca plotka.
— Ile razy tam się wejdzie — mówiono podejrzliwie — ona siedzi odwrócona do niego, a pomiędzy nimi leżą pończochy. Co to może znaczyć?
Otóż tytoń pana Seweryna znajdował się w plastykowym etui, bardzo podobnym do opakowania pończoch. Rzeczywiście leżał na stole, a zapałki przy fajczarzu nie dziwiły nikogo. Danusia, jeśli brała udział w rozrywce, siedziała obok i wpatrywała się w byle jaki rysunek, symulując wysłuchiwanie instrukcji w kwestii kreślenia. Ponadto zeżerała śniadania pana Seweryna, chichocząc i mówiąc:
— Cudze nie tuczy…
A w ogóle właśnie sobie uświadomiłam, że pan Seweryn wcale nie miał na imię Seweryn, tylko Teodor. Używając go w Szajce bez końca zmieniłam mu imię i tak się przyzwyczaiłam do tego Seweryna, że Teodor umknął mi z pamięci.
Przeżyłam w owym czasie jedną z najcięższych chwil egzystencji i długo nie mogłam jej strawić.
Pracowałam w biurze, odbierałam dziecko od mojej matki, robiłam zakupy, usiłowałam zajmować się domem, a do tego odwalałam prace zlecone wszelkiego autoramentu, bo ciągle nam brakowało pieniędzy. Do siebie samej nie miałam już głowy i czasu. Obliczenia statyczne, najlepsza robota, już się wtedy wściekły, konstruktorzy przestali pracować na akord, a elektryfikacja kraju zbliżała się do końca, w dodatku przy ostatniej okazji facet mnie ordynarnie oszukał. Dostałam cały ogromny plik obliczeń do przepisania i miałam zarobić sześć tysięcy, przeszło cztery pensje, istne eldorado. Umowa nawet była spisana, suma na niej widniała, umowy z reguły podpisywałam nie czytając ich dokładnie, co mi zostało do tej pory. podpisałam i wtedy. Odwaliłam całość w terminie, po czym zlecający hochsztapler oznajmił, że nic podobnego, nie dostanę sześciu tysięcy, tylko półtora, bo to wcale nie jest całość, tylko jedna czwarta. Na umowie nie wyszczególniono ilości stron. O mało mnie szlag nie trafił, oszustwo było ewidentne, przepisany materiał i forsa w pełni ze sobą korespondowały, ale nic na to nie mogłam poradzić, bo umowa rzeczywiście zawierała podstępną treść. Nie to jednak było najokropniejszym przeżyciem. W rozpaczliwym poszukiwaniu dodatkowego dochodu zaciekawiłam się handlem samochodami. Interesowali się nim wszyscy, zdobycie samochodu w owych czasach to była duża sztuka, po kraju jeździły głównie warszawy, przydzielane instytucjom, oraz różne przedwojenne modele, posiadane prywatnie. Kupić można było coś przywiezionego zza granicy, przy czym tym importem indywidualnym zajmowali się w największym zakresie marynarze. Każda wiadomość o samochodzie do nabycia stanowiła sensację i do każdego pojazdu wiodła kolejka pośredników, którzy się na tym nieźle bogacili.
Nadawałam się do tego pośrednictwa pod każdym względem jak wół do karety, skądś jednakże uzyskałam informację, że jest na rynku oldsmobile w doskonałym stanie i ktoś mnie namówił, żeby pośredniczyć w znalezieniu kupca. Bóg raczy wiedzieć, kto to był, ale zarobić na tym mogłam całe pięć tysięcy i prawie wypieków dostałam. Do kupca prowadził jakiś współpracownik mojego męża, zwykły znajomy, nie bardzo nawet pamiętałam, jak wygląda, ale umówiłam się z nim na spotkanie w celu załatwienia transakcji.
Umówiłam się wysoce inteligentnie. Primo, miałam z nim od razu zetknąć przedstawiciela sprzedawcy, a secundo, miejsce wybrałam cudowne, mianowicie kawiarnię „Nowy Świat”. No dobrze, może nie wybrałam, może on wybrał, a ja tylko wyraziłam zgodę. Udałam się tam prosto z pracy, okres był letni, faceta rozpoznałam, a on na mnie SPOJRZAŁ.
Dobry Boże! Można powiedzieć, zgorzałam. Nagle, po raz pierwszy od długiego czasu, niczym grom z jasnego nieba spadła na mnie świadomość tego, jak wyglądam. Rozejrzałam się po otoczeniu i dokonałam porównań. Wokół mnie baby w nylonowych kieckach, w ciuchowych pantofelkach, wypindrzone, wymalowane, umówiony facet w eleganckiej koszuli i spodniach w kant jak brzytwa, ja zaś…
Miałam na sobie w domu uszytą sukienkę z tak zwanego sztucznego jedwabiu, z ogonem wyciągniętym z tyłu, na bosych nogach okropne sandały na średnim obcasie, w garści dzierżyłam wojłokową torbę rozmiarów walizki, szarą i zniszczoną, do tego byłam rozczochrana, bez cienia makijażu i brudna okropnie, bo oderwałam się wprost od deski, a grafit z ołówka sięga swoimi możliwościami miału węglowego. Niedobrze mi się zrobiło.
Widać było, że spotkanie w publicznym miejscu z tak elegancką kobietą facetem nieco wstrząsnęło. Niespokojnie łypał okiem dookoła, czy przypadkiem nie ogląda go ktoś znajomy. Tamten drugi też przyszedł, obaj postarali się spławić mnie jak najprędzej, oddaliłam się dobrowolnie, zapominając, po co przyszłam, bo w końcu młoda byłam i na własnym wyglądzie zewnętrznym teoretycznie jakoś mi zależało. To, że diabli wzięli zarobek na pośrednictwie, nie obeszło mnie prawie wcale, doznania wewnętrzne przygłuszyły wszystko inne. Tego spojrzenia przysięgłam sobie nie zapomnieć i coś zrobiłam od razu. Zdaje się, że przestałam nosić tę torbę.
Drugie istotne wydarzenie tamtego okresu było natury całkowicie odmiennej. Zaczynam w ogóle doznawać wrażenia, że niektóre moje przypadłości życiowe stanowią kliniczny przykład nauki na błędach.
W Energoprojekcie pracował także brat Teresy, tej, która w czasie studiów postanowiła strzelić do dziadka Mączeńskiego podwiązką. Zaprzyjaźniliśmy się jakoś całkiem zwyczajnie, jak ludzie, Jerzy mi się podobał i lubiłam go, on zaś miał do mnie stosunek wysoce podnoszący na duchu. Przeżyłam w jego towarzystwie kilka chwil nad wyraz bulwersujących.
Najpierw o mało nie umarłam przez jego dżentelmenerię. Zakrztusiłam się posiłkiem, a może herbatą, w biurze to było oczywiście, dusząc się już prawie na śmierć, gestami żądałam, żeby mnie rąbnął w plecy. Jerzy machał za mną rękami, poklepując delikatnie i jęcząc:
— Jezus Mario, nie mogę, nigdy w życiu nie uderzyłem kobiety…
Nie zdobył się na solidne walnięcie i bardzo się dziwię, że uszłam z tego z życiem. Odzyskawszy głos, uczyniłam mu wyrzut pełen goryczy, usprawiedliwiał się z wielką skruchą i gorąco mnie przepraszał.
Następnie wpadłam do nich na jakieś imieniny i wieczorem odprowadził mnie do domu. Działo się to w okresie mojej najbardziej intensywnej pracy, dostawałam do roboty kreślenia z Państwowych Wydawnictw Technicznych i nawet nie miałam czasu być z tego dumna, a powody do dumy istniały. Nasze PWT graficznie stały na najwyższym poziomie na świecie, co stwierdziłam osobiście, skrupulatnie badając rysunki wykonane w innych dziełach. Nic nie dorównywało naszym. Kreśliło się dla nich z dokładnością do O. i milimetra, umiałam to robić, z czego wynika, że tkwiłam w ścisłej czołówce. Akurat miałam dużo i pilne i przez jakieś dwa tygodnie wiodłam egzystencję monotonną, rano do pracy, po pracy do domu, siadałam do deski, kreśliłam do późnej nocy, rano znów do biura i tak w kółko. Dziecko wtryniłam mojej matce, mój mąż wyjechał służbowo na kilka dni, zyskałam chwilę spokoju i wykorzystywałam ją z całej siły, nie marnując ani sekundy. Jedyny wyłom uczyniłam dla tych jakichś imienin u Teresy i Jerzego, a i to wpadłam tam w połowie przyjęcia.
No i potem zostałam odprowadzona. Gadaliśmy całą drogę, rozumiejąc się doskonale, pod moim domem rozmowa była w pełnym rozkwicie i jakoś tak wyszło, że najlepiej byłoby zaprosić go teraz na herbatę. Herbatka we dwoje… a czyja wiem, co by z tego wynikło, nieprawda, właśnie kłamię, wiem z całą pewnością i wiedziałam już wtedy, pod wejściem do budynku. Miałam ochotę go zaprosić i już w tym celu otworzyłam usta…
Głos mi z tych ust nie wyszedł, ponieważ przed oczami stanął mi widok, jaki ukazałby się nam natychmiast po otwarciu drzwi. Nie traciłam czasu na głupstwa, nie sprzątałam mieszkania, nie myłam naczyń, nie chowałam pościeli. Mieszkanie było małe. Już w przedpokoju rzucał się na człowieka zawalony deską i papierami stół na środku, a tuż za nim rozbebeszony tapczan i z ręką na sercu zapewniam, że wyglądało to potwornie, gorzej zgoła niż melina pijacka, tyle że zamiast pustych butelek poniewierały się wszędzie puste szklanki. Nie, niemożliwe! Do czegoś takiego mężczyzny się nie wprowadza…
Jerzy wyraźnie czekał na zaproszenie, ale doczekał się całkiem czego innego. Kretyńskie słowa „nie mogę cię zaprosić, bo u mnie jest bałagan” zabrzmiały tak idiotycznie, że aż mi skóra ścierpła. Padły jednak. Odstaliśmy pod tym wejściem chyba z godzinę, po czym każde z nas udało się do siebie.
Przełomowa chwila miała skutek podwójny. Z jednej strony nie wiem, czy po zrealizowaniu zaproszenia i zmianie charakteru wzajemnych kontaktów udałoby nam się zachować normalną przyjaźń i jaki byłby stosunek do mnie Hanki, jego ówczesnej narzeczonej, a późniejszej żony. A tak, proszę, wszystko zostało w sferze niebiańsko szlachetnej. Z drugiej nauka nie poszła w las, nigdy w życiu więcej, bez względu na sytuację i okoliczności, nie zostawiłam na wierzchu pościeli…
Trzecie przeżycie do spółki z Jerzym było już zgoła surrealistyczne, ale należy do czasów późniejszych i jeszcze do niego wrócę.
Do drobiazgów już mogę zaliczyć symulację żony jednego kumpla, Janka, który nie chciał robić konkursu z natrętnym kretynem i poprosił mnie o pomoc. Wpierał w kretyna, że do konkursu przystąpić nie może, bo mu żona nie pozwala, a w ogóle był kawalerem. Wystąpiłam w charakterze tej żony i urządziłam przedstawienie, nie wiedząc jednakże dokładnie, o co się właściwie awanturuję, operowałam dwoma elementami, mieszając je ze sobą. Jedno to były różne dziwki, z którymi mnie zdradza, a drugie — zaniedbania życiowe, praca i praca, a ja zostaję osamotniona. Jak miał godzić dziwki z pracą, nie wnikałam. Ujrzałam reakcję otoczenia i nie strzymałam, głos mi się załamał, zakryłam twarz rękami i trzęsłam się z hamowanego śmiechu, a Janek stał naprzeciwko mnie i z prawdziwie małżeńską bezradnością mówił:
— Nie płacz. No nie płacz. No nie płacz… Cały Energoprojekt wyległ na podest, bo drzwi ich pokoju znajdowały się akurat przy klatce schodowej, nikt nie wiedział, co się dzieje i poszła po biurze wieść, że przyleciała żona niejakiego Fischera i leje go po pysku za podrywki. Fischer owszem, w pokoju siedział…
Skutek był doskonały, obecny przy awanturze kretyn zrezygnował i rozgłaszał potem po mieście, że ten Janek to człowiek nieszczęśliwy, bo ma potwora za żonę.
— Blendinka taka — mówił ze zgrozą. — No mówię wam, warijatka, histericzka. Za nic ja z nim konkursu robił nie biedę, chcjałem, ale za nic…
Dwa lata już tam pracowałam, kiedy uparłam się urodzić drugie dziecko.
Stanowisko jedynaka, na podstawie własnych doświadczeń, uważałam za największe nieszczęście świata i nie zamierzałam skazywać na nie własnego syna. Upór kobiety potrafi przezwyciężyć wszystko i kiedy znaleźliśmy się na wakacjach w Rabce, byłam już, chwalić Boga, w ciąży.
Rąbka jest to wieś położona o trzy i pół kilometra na zachód od Łeby, ulokowana między morzem a jeziorem. Na mapie widzę, że nosi nazwę Rąbek, ale tam mówiło się „Rąbka”. Składała się wówczas z trzech chałup rybackich na krzyż i prowadziła do niej droga wybrukowana kocimi łbami, pełna dziur i wądołów, które nas niewiele obchodziły, bo nie dysponowaliśmy jeszcze żadnym pojazdem mechanicznym. Czym dojechaliśmy na miejsce, nie potrafię sobie przypomnieć. Jezioro znajdowało się pod nosem, od morza natomiast odgradzał kwadrans drogi przez zachwycający las, pełen straszliwych komarów. Na plaży komary kończyły się jak nożem uciął, należało zatem przetrzymać tylko ten kwadrans.
Razem było nas tam sześć sztuk, bo spędzaliśmy te wakacje wspólnie, ja z mężem, Janka z Donatem i dwoje dzieci. We właściwym terminie Janka urodziła Krzysztofa, który miał już wtedy dwa i pół roku, zaś mój starszy syn liczył sobie pięć i pół. W jednym z rybackich domów wynajęliśmy dwa pokoje na piętrze, tanio wypadło, bo owa Rąbka była mało znana, ale za to od razu pojawiły się kłopoty z zaopatrzeniem. Żaden sklep na miejscu nie istniał, po wszelkie wiktuały należało chodzić do Łeby i jedynym produktem łatwo dostępnym były ryby. Gospodyni z litości smażyła nam ryby łowione w jeziorze i zdarzały się chwile, kiedy głowiliśmy się nad zagadką, co też takiego spożywamy na obiad. Olbrzymie kawały znakomitego mięsa bez ani jednej ości, sztuczne, czy co…? Pytaliśmy gospodynię, okazało się, że to były sandacze.
Połowu sandaczy nie oglądałam, ale ryby jako takie znów mnie dopadły. O zachodzie słońca wypłynęliśmy z mężem na jezioro łódką na pagaje i on postanowił łowić ryby. Pamiętna osiągnięć mojego ojca, potraktowałam fanaberię wspaniałomyślnie, chce, niech sobie pogmera tym patykiem w wodzie, pogoda piękna, a łódką pływać lubię.
Robaki miał. Nie w sobie, rzecz jasna, tylko w słoiku. Wybrał jakieś oczko w trzcinach, założył jednego na haczyk i zarzucił wędkę. Patrzyłam na to pobłażliwie i nawet się nie wzruszyłam, kiedy spławik poszedł pod wodę. Mąż podciął, na wędce trzepotała się całkiem przyzwoita ryba.
Zdziwiło mnie to tak, że w ogóle nie zrozumiałam, co widzę. Rozpromieniony mąż zdjął rybę, założył drugiego robaka, zarzucił, po piętnastu sekundach historia się powtórzyła, spławik poszedł pod wodę, mąż podciął, wyciągnął następną rybę. Przy piątej albo szóstej zgłupiałam tak, że spróbowałam ocenić zjawisko następująco: on tam tych ryb nawpuszczał, a teraz je łowi, żeby się przede mną pochwalić.
— Słuchaj, co ty robisz? —’spytałam w osłupieniu. — Skąd ty bierzesz te ryby?
— Jak to skąd, z jeziora. One tu żerują.
— To jest po prostu niemożliwe — zadecydowałam po namyśle. — Nie wierzę. Widzę w tym jakiś kant i czarną magię.
Mąż się ucieszył zarówno z połowu, jak i z mojego podziwu. Nałapał ryb na dwa posiłki, co było o tyle wytłumaczalne, że szło na zmianę pogody, a jak wiadomo, ryby wtedy najlepiej biorą.
Zmiana pogody nas wykończyła. Lał deszcz, wiał dziki wicher, ryb w tych warunkach nikt nie łowił i nikomu się nie chciało lecieć do Łeby. Zagroziła nam śmierć głodowa. Któryś z naszych mężów zdobył skądś dwanaście jajek i był to łup bezcenny. Natychmiast Janka przystąpiła do smażenia jajecznicy, czekaliśmy chciwie i pazernie, patrzyliśmy jej na ręce, kiedy rozbijała te jajka na patelnię, kuchnię mieliśmy u siebie na górze, paliliśmy w niej drewnem z lasu, ktoś zrobił głupią uwagę na temat świeżości produktu, wybrał sobie złą godzinę i jak Boga kocham, nie kłamię. Ostatnie jajko okazało się śmierdzące!
O mało nas szlag nie trafił. Nie było siły, w tej sytuacji nasi mężowie zdecydowali się na wyprawę do Łeby, z tym że nie piechotą. Pożyczyli od kogoś składak i tym składakiem ruszyli przez wzburzone jezioro. Obaj, na szczęście, umieli pływać, a pchać się na środek nie zamierzali.
Czekałyśmy na nich z głodnymi dziećmi i lekkim niepokojem. Wrócili późnym popołudniem, prawie przed wieczorem, uchetani do ostateczności, przemoczeni na wylot, ale bardzo zadowoleni, bo przezwyciężyli tysiączne niebezpieczeństwa, pokonali trudności i przywieźli rozmiękły chleb, kompletnie rozmoczoną czekoladę, potłuczone jajka i parę innych produktów, nieco lepiej zabezpieczonych przed opadem atmosferycznym. Wszystko dało się zjeść.
Do jedzenia mieliśmy także jagody. Rosły w lesie, a obie z Janka leśne owoce umiałyśmy zbierać od urodzenia i niech mi nikt nie wmawia, że istnieje w tym jakakolwiek trudność. Niejeden raz w życiu żywiłam się przy pomocy zbieractwa i wychodziło pierwszorzędnie. Jagody jedliśmy oczywiście z cukrem i mlekiem, bo tym sposobem robiły się bardziej pożywne. Ktoś w tej Rabce miał chyba krowę, bo kłopotów z mlekiem sobie nie przypominam.
No i na tym tle pojawiły się moje niesnaski małżeńskie. Tamci obydwoje, Janka i Donat, byli na urlopie, czuli się beztrosko i nie zamierzali zatruwać sobie życia głupawymi obowiązkami. Mój mąż miał w sobie pedanterię po przodkach, nie znosił bałaganu, a przywykł do postępowania mojej teściowej, która, urlop nie urlop, wieś czy miasto, prowadziła gospodarstwo wzorowe. Bez względu na warunki u—trzymywała idealny porządek, obiady przyrządzała tak samo jak w Warszawie i mowy nie było o żadnych ustępstwach. Do zelówek jej nie sięgałam, nie wspominając o piętach. Mąż na ten temat nic nie myślał, wyłącznie czuł, a uczucia lęgły się w nim gwałtowne i negatywne.
Sprzątałyśmy na zmianę, jednego dnia Janka, a drugiego ja. I co drugi dzień mój mąż miał do mnie pretensję, że ona śmieci spod łóżek nie wymiata. Może i nie wymiatała, kazał mu kto zaglądać pod łóżka? Nie wytrzymałam tego w końcu, poprosiłam ją grzecznie, chociaż możliwe, że z lekkim wyrzutem, żeby sprzątała porządniej, na co oburzyła się i zwróciła mi uwagę, że za mojego męża wyszłam ja, a nie ona, i ona jego fanaberii spełniać nie będzie. Ma Donata, wystarczy. O mało się nie pokłóciłyśmy. Następnie mój mąż zrobił mi awanturę, bo oni nie naleli wody do garnków po jagodach, zostawili je na kuchni i resztki w nich zaschły. Tłumaczyłam, że co go obchodzi, sami je będą odmaczać i myć, a jak chcą, niech żrą w zaskorupiałych, ich sprawa, ale nie pomagało. „Jak to wygląda!”, wrzeszczał z oburzeniem. Przywykłam już do łagodzenia rozmaitych sytuacji, więc nie wyjawiłam w pełni swoich poglądów w tej kwestii, ale wody do owych garnków jednak nie nalałam.
Kiedy wreszcie mój mąż zgłupiał do reszty i zrobił mi piekło, bo egoistycznie zajmowałam najlepszy fotel.
straciłam cierpliwość i urządziłam awanturę wzajemnie. „Kto jest w ciąży?!”, wykrzykiwałam wśród szlochów, „wy czy ja?! Siedźcie na tym fotelu i niech wam tyłki przyrosną, a ja mogę w kącie na pieńku!!!” Pieńka co prawda w mieszkaniu żadnego nie było, ale nie szkodzi. Niesłusznie także używałam liczby mnogiej, bo ani Janka, ani Donat wcale się nie czepiali. Mąż się nieco opamiętał i po przełamaniu wewnętrznych oporów zdradził mi przyczyny niewłaściwego stosunku do mnie i własnych niestosownych zachowań.
Otóż Donat odnosił się do Janki z tak przesadną, jego zdaniem, czułością, że on sam koniecznie musiał odwrotnie. Takie coś go pchało nieprzeparte. Rozśmieszył mnie tym tak, że darowałam mu wszystkie nietakty.
Rabkę sobie zapamiętaliśmy dokładnie i nieco później uratowała nam jeśli nie życie, to w każdym razie zdrowie psychiczne.

Drugi poród załatwiłam bezlitośnie i tym razem cierpiała cała rodzina. Urlop macierzyński wzięłam wcześniej, bo nie dawałam rady pracować przy desce, i dzień w dzień, doceniając wagę spacerów, chodziłam piechotą z Ochoty na Mokotów, na azymut, drogą pomiędzy Polem Mokotowskim i ogródkami działkowymi. Pogoda, mimo listopada, była wyjątkowo piękna, odwaliłam nieprzeliczoną ilość kilometrów, a i tak ciążę udało mi się przenosić. Przyszła wreszcie chwila, która obudziła we mnie nadzieje, bóle ruszyły same z siebie, znów lekkie i byle jakie, siedziałam zatem u mojej matki i całą rodzinę zmusiłam do gry w chińczyka. W chwilach nieprzyjemności śpiewałam „Witaj majowa jutrzenko”, bo mi to z tajemniczych przyczyn pomagało. Starsze dziecko poszło spać i nic mu nie przeszkadzało, ale rodzina gdzieś koło jedenastej ze łzami w oczach zaczęła mnie błagać, żebym może jednak pojechała do szpitala. Opierałam się dość długo, odpowiadając głównie atakami wycia „Witaj maj! Trzeci maj!”, aż wreszcie uległam.
Miejsce miałam zamówione na Kasprzaka i oczywiście swojego lekarza, już nie panią doktor Woyno, bo przeszła na emeryturę i nie ordynowała nigdzie. Mojego lekarza nie było, za to szpital miał akurat ostry dyżur, z tym że taki, jakiego świat nie widział. Wszystkiego raptem dwie pacjentki, facetka obok i ja. Leżałam na stole porodowym i czytałam książkę, bo mi się nudziło. Lekturę miałam dobraną doskonale. Wichrowe wzgórza Emilii Brönte, przede mną wisiał zegar, co trzy minuty przerywałam czytanie, wypowiadałam kilka słów nie do druku, po czym znów wracałam do książki.
Przyszła dyżurna położna, która sobie spokojnie drzemała w pokoju lekarskim, rozczochrana i zaspana, pomacała mnie, mruknęła: „E, jeszcze słabe…” i udała się do toalety.
W tym momencie poród się rozpoczął, a objawy były mi już znane. Poderwało mnie.
— Hej, proszę pani! — wrzasnęłam do salowej. — Pani leci po tę panią do wychodka, ale już! Prędzej! Prędzej!
Przerażona salowa poleciała. Zdumiona położna znalazła się przy mnie, sprawdziła, co się dzieje.
— Co pani robi, pani rodzi?! — wykrzyknęła w oszołomieniu.
Nie miałam czasu na Wersal.
— A co pani uważa, że ja tu kartofle kopać przyszłam? — warknęłam z furią. — Jazda, proszę pań! Ale z biglem, bazu, gazu!
Mój drugi syn urodził się w dziesięć minut później. Ogłuszona nieco położna razem z salową ledwo zdążyły doprowadzić stół porodowy do właściwej formy. Dowiedziałam się, że chłopiec i zaniepokoiłam się. Moja matka i mój mąż chcieli dziewczynki, córeczka i córeczka, jedna babcia chodziła za mną i warczała półgębkiem: „Chłopaka! Chłopaka!” Mnie było wszystko jedno, ale chciałam im zrobić przyjemność, w dodatku nawet starsze dziecko domagało się siostrzyczki i wszyscy razem ogłupili mnie tak, że w tę dziewczynkę uwierzyłam. Przekonana, że urodzę, co trzeba, zaczęłam sobie robić kretyńskie dowcipy, oznajmiłam mianowicie, że jeśli to będzie chłopiec, dam mu na imię Lothar. Stanisław Lothar, Stanisław po przodkach, trzeci kolejny w rodzinie, a Lothar dla draki. Przeraził mnie teraz ten Lothar śmiertelnie.
Zaraz potem wykończył mnie Mrozek. Nie, nie przyszedł do szpitala z siekierą, wykończył mnie słowem pisanym. Leżałam w eleganckiej pięcioosobowej sali, wokół mnie dziewczyny na poziomie, bo jakoś tam dobierano pacjentki wykształceniem, dziecko przebywało w apartamencie dla noworodków, odpoczywałam po przeżyciach i czytałam książki. Skądś dostałam opowiadania Mrożka i omal mnie to nie dobiło.
Czyniłam potem tysiączne sztuki, żeby te opowiadania dostać jeszcze raz w życiu. Tytułu oczywiście nie pamiętam, ostatecznie nie były to chwile sprzyjające zapamiętywaniu doznań kulturalnych, szukałam w ślepo. Wesele w Atomicach nie, sztuki też nie, co to mogło być? Nie znalazłam do tej pory, ale jedno z owych opowiadań muszę streścić, bo inaczej nikt mnie nie zrozumie.
Było to o kościelnym, który miał dwanaścioro dzieci i dzielił się nimi z żoną tak, że ona brata troje najmłodszych, on brał troje starszych, a reszta była puszczana samopas. Do księdza dotarły plotki, jakoby w sąsiedniej wsi wybuchł straszny skandal i ów kościelny został tam wysłany dla zasięgnięcia informacji. Zabrał ze sobą troje przydzielonych dzieci, jedno niósł na karku, a dwoje prowadził za ręce i od razu powiem, że nie w dzieciach clou.
Dotarł do zaprzyjaźnionego kościelnego z sąsiedztwa i dowiedział się, że wracające z kościoła baby wpadły do potoku, bo lód się pod nimi załamał, zimno było oczywiście, więc w najbliższej gospodzie ludowej rozdziały się z wierzchnich kiecek i suszyły przy ogniu. Ktoś krzyknął: „Pali się!” i baby, jak stały, powylatywały na zewnątrz takie rozdziane, od czego zrobił się skandal.
Miejscowy kościelny posiadał stary szapoklak. W trakcie udzielania wieści dzieci przybyłego kościelnego bawiły się tym szapoklakiem w ten sposób, że siadały na nim, a potem z zachwytem czekały, aż pyknie, wracając do formy. Zatem” miejscowy kościelny dał im ten szapoklak w prezencie i przybyły kościelny ruszył w drogę powrotną. Szapoklak włożył na głowę, bo było zimno.
Po drodze dogoniła go była dworska kareta, obecnie powóz z PGR–u. Na koźle siedział były strzelec, obecnie woźnica, w środku zaś siostrzeniec, ciotka i wuj. Kierownikiem PGR–u był chyba siostrzeniec. Zatrzymali się, strzelec–woźnica zlazł i podszedł do kościelnego.
— Państwo chce polować — rzekł. — Chodź, bedziem nagonka.
— Przecie tera czas ochronny — zdziwił się kościelny.
— A tam — odparł strzelec–woźnica. — I tak nic nie ustrzelą, bo pijane. Staniem za krzakiem, potem wylecim z krzykiem na sosze i powiemy, że zwierzyny nie było.
Kościelny się zgodził, weszli do lasu i stanęli za krzakiem. Z karety wysiedli państwo i siostrzeniec zawiadomił, że w tym lesie są dziki, w porze obecnej niebezpieczne. Wuj się zaniepokoił, zaczął zdejmować z pleców dubeltówkę, ale nie mógł sobie dać rady, bo jakaś sprzączka zaczepiła się o coś. Męczył się i wysilał, siostrzeniec patrzył po lesie z bronią gotową do strzału, kościelny za krzakiem poruszył się i pod nogą trzasnęła mu gałązka.
— Dziki!!! — krzyknął ze zgrozą siostrzeniec, padł na kolana i przyłożył ucho do ziemi.
Wuj zdenerwował się do szaleństwa, szarpnął z całej mocy, strzelba wypaliła i trafiła siostrzeńca w wypięty pośladek.
— Zabili mnie!!! — wrzasnął rozpaczliwie poszkodowany.
— Morderco!!! — krzyknęła dziko ciocia. — Zabiłeś dziecko!!!
Na szosie rozkwitła scena, na widok której strzelec–woźnica pchnął kościelnego i rozkazał szeptem:
— Leć na soszy i krzycz co bądź! Już!!!
I kościelny wypadł na szosę w szapoklaku na głowie ze strasznym krzykiem „Alleluja! Alleluja!”, bo mu nic innego do głowy nie przyszło.
No i tu był koniec. Kto nie rozumie, proszę bardzo, niech sam urodzi duże dziecko, z cięciem i szyciem, a potem niech spróbuje się śmiać. Wrogowi nie życzę. Nie do pojęcia, że nie pękłam, ani się nie udusiłam, wyłam i piałam, płacząc. No i co, miałam tak cierpieć sama? O nie, żadne takie! Przeczytałam utwór na głos pozostałym pacjentkom, na wszystkie świętości żebrały: „Niech pani przestanie!”, ale byłam nieubłagana. Zdaje się, że zwabiłyśmy do pokoju cały obecny w szpitalu personel medyczny.
Potem nastąpiły wydarzenia wielce dramatyczne. Szóstego dnia przyszły do mnie kolejno dwie kobiety. Najpierw pani pediatra, która bez ogródek oznajmiła, iż wśród niemowląt panuje epidemia potówek zakaźnych, mojego jeszcze zdołała uchronić, ale lada chwila też ją złapie.
— Niech pani zabiera dziecko i ucieka! — zaleciła stanowczo.
Zaraz potem przyszła pani ginekolog, zmierzyła temperaturę i powiedziała zimnym głosem:
— O, podwyższona… Pani tu jeszcze zostanie! Więcej mi nie było potrzeba. W dwie godziny potem przyszedł mój lekarz, popatrzył, co się dzieje, i rzekł:
— Jak pani ma tu leżeć w takim stanie, to lepiej, żeby pani poszła do domu.
Stan, o ile sobie przypominam, zaprezentowałam ostry. Po kolejnych dwóch godzinach przyjechali po mnie moja matka i mój mąż, wybiegłam ze szpitala świńskim truchtem. Taksówka czekała przed drzwiami.
Ogród na zapleczu szpitala na Kasprzaka jest raczej ograniczony i daleko mu do rozmiarów Puszczy Białowieskiej. Musiało mnie opętać czyste szaleństwo, bo związana w ciasny kłąb, z zaciśniętymi zębami, niezdolna do wymówienia bodaj jednego słowa, prawie udławiona na śmierć, czekałam wyjazdu na ulicę niczym zbawienia wiecznego i gotowa byłam przysięgać na wszystko, że jeździmy po tych cholernych alejkach już jakieś dwa lata, będziemy tak jeździć do sądnego dnia i nie wyjedziemy nigdy. Zwyczajnie, nigdy, wieczność przed nami. Nieskończoność, w którą nie wierzę, odcierpiałam na własnej skórze. Kiedy wreszcie pojawiła się brama, sklęsłam nieco, ale doskonały stan mi pozostał.
Medycyna skompromitowała się ponownie. Miałam jeszcze tyle przytomności umysłu, że starszego syna zostawiłam u matki, żeby nie dowalać dziecku stresów. Niezdolna byłam nie tylko do opieki nad dwojgiem dzieci, ale w ogóle do niczego, bo młodszy dostarczył okropności absolutnej.
W dzień spał jak normalne dziecko, po kąpieli, o dziewiątej wieczorem, znów grzecznie zasypiał, o dziesiątej natomiast budził się i zaczynał płakać. Wył do rana. O mało od tego nie zwariowałam, serce mi się szarpało w kawały, bo płakał rzetelnie, łzy mu ciekły strumieniem i pojąć nie mogłam dlaczego…?! Najedzony, ma sucho, wygodnie, pić dostał, nie jest mu za zimno ani za gorąco, na miłosierdzie pańskie, czego wyje…?!!!
Poleciałam do przychodni, poleciałam do prywatnego lekarza, sprawdziłam wszystko, co tylko się dało, bez skutku. Doszłam do takiego obłąkaństwa, że nocą chodziłam po mieszkaniu, nosząc go na rękach, bo wtedy się odrobinę uspokajał. Ja, przeciwniczka noszenia, kołysania i smoczków…! Krzyż mi pękał, mąż wybuchał furią, kiedy jęczałam ze zwyczajnego bólu. Co przeżyłam, to moje.
Teraz wiem, co to było, a lekarze powinni byli wiedzieć od razu. Karmiłam go. Mój stan potężnej, w parę minut wybuchłej nerwicy, rzutował na stan karmionego przeze mnie dziecka. Należało natychmiast albo mnie uspokoić, albo zabronić mi osobistego karmienia, a żaden lekarz nawet nie pomyślał o związku jednego z drugim. Co ci ludzie mieli w głowie, do tysiąca piorunów?! Wietrzną ospę…?!
Upiorna sytuacja trwała trzy tygodnie, po czym, szczęśliwie, zaczęłam tracić pokarm. Równocześnie przyjechała Teresa, którą litość zdjęła i rzekła do mnie:
— Zanocuję u was i zajmę się nim. Nawet gdyby płakał, trudno, możesz nie spać, ale przynajmniej nie wstawaj. Zrobię wszystko, co trzeba.
Zanocowała, po czym, nazajutrz, spytała ze zdziwieniem:
— Słuchaj, czego ty właściwie chcesz od tego dziecka? Spał grzecznie do czwartej rano, dałam mu pić, pomarudził trochę i znów zasnął. To jest niemowlę, nie wymagaj za wiele.
Sama byłam śmiertelnie zdumiona, że ta noc przeszła tak ulgowo. Nazajutrz dziecko podjęło wszystkie swoje sztuki, ale po trzech dniach Teresa znów przyjechała, bo wypadło jakieś święto. Postanowiła, że skoro jej obecność tak mu dobrze robi, zanocuje ponownie.
Dziecko zasnęło po kąpieli i spało martwym bykiem do szóstej rano. Teresa wysunęła przypuszczenie, że zwariowałam i sama go budzę, bo dziecko jest wręcz idealne.
Przestałam go właśnie karmić definitywnie i problemy znikły w mgnieniu oka. Dziecko miało w nosie noszenie, wożenie i kołysanie, smoczek wypluwało, spało jak aniołek całą noc i nie przysparzało najmniejszych kłopotów.
Pozostał tylko ten podstawowy, związany z imieniem. Kiedy rozeszło się, że urodziłam chłopca, mój teść wpadł w szał szczęścia i rozgłosił po wszystkich znajomych, iż ma wnuka imieniem Lothar. Dowiedziałam się o tym od razu, ciemno mi się w oczach zrobiło, unieruchomiona byłam w tym cholernym szpitalu, rejestrować dziecko poleciał mój mąż. Zdążyłam uprzeć się na piśmie, bo osobiste kontakty odpadały, że ma być Robert, za Lothara go uduszę, ale i tak zarejestrował go w niewłaściwej kolejności. Ja chciałam Robert Stanisław, on mi to przemienił na Stanisław Robert, powinnam była naddusić go chociaż trochę. W rezultacie w rodzinie został Robert, na zewnątrz istnieje Stanisław, ale tak nie lubię tego imienia, że nie przyjęłam go do wiadomości. Teraz piekielnik ochrzcił się Stanleyem, bo ma obywatelstwo kanadyjskie.
Po tych wszystkich wydarzeniach została mi nerwica. Imponująca, wspaniała, nie do zwalczenia, w najwyższym stopniu uciążliwa tak dla mnie, jak i dla otoczenia. Objawiała się dość głupio. Od trzeciej po południu, diabli wiedzą, dlaczego wybrała sobie akurat taką godzinę, zaczynały mi się trząść ręce, łzy same ciekły z oczu bez racjonalnych powodów i robiłam się niezdatna do życia. Mój mąż tego nie wytrzymał.
A propos, zapomniałam o jednym drobiazgu. W ostatnich tygodniach ciąży cierpiałam na bezsenność. Kładłam się do łóżka, leżałam, usiłując zasnąć, bez rezultatu, o drugiej w nocy poddawałam się, wstawałam i myłam w kuchni podłogę. Szelest ryżowej szczotki na deskach jakoś mnie uspokajał, odwalałam kawałek, wracałam do łóżka i zasypiałam błogo. Przyszła moja matka, spojrzała na podłogę w kuchni i osłupiała.
— Jezus Mario, co to jest? — spytała prawie ze zgrozą. — Dlaczego ta podłoga taka dziwna?
No owszem, wyglądało to osobliwie. Ostatnie kawałki były czyściutkie i białe, poprzednie już nie tak bardzo, a pierwsze czarne całkiem. Kolorystycznie stanowiło to niekonsekwentną szachownicę, bo o kolejność nie dbałam, myłam byle gdzie. Przyjrzałam się temu ciekawie, nie przejęłam się wcale i obecnie pojęcia nie mam, co z tą podłogą dalej się stało. Może umył ją mój mąż, może moja matka, a może położyliśmy linoleum.
Skoro już wracam do zaniedbanych drobnostek, pierwszym objawem mojej drugiej ciąży była gęś. Napadła mnie gęś, na tle gęsi zrobiłam się prawie nieprzytomna, miałam ją przed oczami w dzień i w nocy, gęś i gęś, nic innego! Tym razem nie wytrzymała moja matka, upiekła gęś, byłam przyzwoita, nie powiedziałam, że na nią patrzeć nie mogę, wręcz przeciwnie, sama jedna pożarłam połowę z pazernym szaleństwem w oku, drugą połowę wyrwano mi z zębów, bo miał to być posiłek dla całej rodziny, a nie tylko dla mnie jednej. Obgryzałam jeszcze potem kości, bijąc się o nie z Lucyną. Każde napomknięcie o gęsi budziło później obawy, że znów jestem w ciąży.
Też mi się przypomina przy okazji, że moja szwagierka, Jadwiga, lekarz już chyba wtedy, na stażu, jednostka zrównoważona i opanowana, miała podobny stosunek do cukierków miętowych. Pochłaniała je bez chwili przerwy, a pojawienie się dna w pudełku doprowadzało ją do stanu histerii. Kiedyś o drugiej w nocy Andrzej pojechał na dworzec Główny po nowe pudełko, bo Jadwiga przestała przypominać istotę ludzką, przeistoczyła się w dzikie zwierzę, karmione miętówkami. Ten dworzec Główny w ogóle ratował sytuację, Donat, wyrzucony przez Jankę z domu, pojechał głęboką nocą po chałwę…
A, właśnie! Gęś gęsią, dopadł mnie także ananas. Ostatnie pieniądze mój mąż wydał na puszkę ananasa i żarłam go, płacząc w miskę rzewnymi łzami, że taka świnia jestem, sama rąbię, a dziecku nie dam i nie byłam w stanie się opanować. Mój starszy syn patrzył wtedy na mnie przerażonym wzrokiem i zdaje się, że nawet gdybym mu dała, nie zdołałby przełknąć. Obłęd matki czyni na dzieciach duże wrażenie.
Wszyscy widzą, że dygresje pchają mi się nachalnie jedna za drugą, ale już wracam do tematu.
Jak już wspomniałam, mąż mojej nerwicy nie wytrzymał. Był człowiekiem przyzwoitym i niegłupim, rzekł do mnie zatem takie słowa:
— Słuchaj, to jest nie do zniesienia. Musisz wyjechać i oderwać się od wszystkiego. Ja wezmę urlop i zajmę się dziećmi, a ty jedź na jakie wczasy albo co.
Pomysł miał sens, coś ze mną rzeczywiście należało zrobić. Wczasy załatwiła mi Lucyna, siedząca w Centralnej Radzie Związków Zawodowych, w prasie co prawda, ale blisko góry. Dostałam skierowanie do Mielna i pojechałam w ostatniej chwili, turnus zaczynał się w dniu mojego wyjazdu.
Gdzieś w połowie drogi zaczęłam nieco przytomnieć i przyszły mi do głowy rozmaite rzeczy. Swoje o wczasach myślałam już dawno. Stadność, rzecz nie do zniesienia. Koszmarne śniadania, obiady i kolacje, na śniadanie mleczne zupy, na obiad trzeba lecieć z plaży w najpiękniejszych godzinach dnia, nie żyjemy w tropiku, o pierwszej i drugiej jest najlepsze słońce, człowiek się chce opalać, a tu chała, kretyński obiad wchodzi mu w paradę. No i najgorsze, wspólne pokoje, mieszkanie z obcą osobą, potworne problemy z kluczem, kto ma go zabrać, gdzie zostawić, Jezus Mario…
Włos mi na głowie dęba stanął. Akurat się nadawałam do tych wszystkich uciążliwości, tolerancja, cierpliwość, łagodność odległe były ode mnie o lata świetlne. Spragniona byłam bez granic świętego spokoju, zmęczona śmiertelnie, każdy, najmniejszy nawet, obowiązek walił się na mnie piramidą. Wpadłam w rozpacz i przygnębienie.
Dojechałam na miejsce późnym popołudniem.
Mielno znałam, trafiłam do recepcji, błogie wspomnienia z wczesnej młodości jeszcze do mnie nie dotarły, sprawa wspólnego pokoju gniotła mnie stosem kamieni młyńskich. Jakaś facetka odfajkowała mój przyjazd i kazała poczekać na kierownika, który zaraz przyjdzie i zaprowadzi mnie do pokoju.
Kierownik rzeczywiście pojawił się po chwili. Pierwsza moja myśl na jego widok ułożyła się w słowa:
„Boże! Jaki piękny!”
Druga:
„Jak te wszystkie baby tutaj muszą na niego lecieć!”
I trzecia:
„Co za szczęście, że ja jestem taka śmiertelnie wykończona! Nie muszę wchodzić do konkurencji…”
Trzecia myśl sprawiła mi zdecydowaną ulgę. Wstrząsająco urodziwy kierownik, a w ogóle nie ma tu co ukrywać, był to Zbyszek Puchalski, późniejszy kapitan żeglugi wielkiej, wziął moją walizkę, zaprowadził mnie do jednego z domków i otworzył drzwi pojedynczego pokoju!
Po wszystkich niepokojach i udrękach na tym tle ów pojedynczy pokój niemal mnie ogłuszył. Mały był, obskurny nieziemsko, umeblowany prymitywnie, miał okno wychodzące prościutko na wychodek, a ja wkroczyłam do niego jak do wytęsknionego raju. W pierwszej chwili nie wierzyłam własnym oczom, uznałam, że musi to być pomyłka albo cud. Rychło się wyjaśniło, że ani jedno, ani drugie, po prostu czekali na ostatnią osobę i zostawili pojedynczy pokój, bo nie wiedzieli, jakiej osoba okaże się płci.
Wieczorem spotkał mnie kolejny wstrząs. Piękny kierownik przyszedł i zaproponował mi spacer. Wzruszyłam się i doceniłam zaszczyt, ale spaceru odmówiłam, schetana byłam rzeczywiście do ostateczności, marzyłam o pójściu wcześnie spać, nie w głowie mi były romantyczne randki. Dopiero nazajutrz odzyskałam nieco sił i zdrowe zmysły.
Kretynko, pomyślałam sama do siebie z naganą i zgorszeniem, taki fenomenalny chłopak sam ci w ręce wchodzi, a ty odmawiasz?! Puknij się w globus!
Poszłam z nim na ten spacer trzeciego albo czwartego dnia i rezultat najpierw mnie zdumiał niebotycznie, potem ciężko oburzył, a wreszcie rozbawił. Nie przespałam się z nim, chociaż w zasadzie przeszkód nie było, a chęci owszem, prezentował, ponieważ zaliczałam się w głębi duszy do przedwojennej generacji i zaczynanie znajomości od łóżka nigdy mi się nie podobało. Należało mnie podrywać długo i wytrwale, a i to nie wiadomo, z jakim skutkiem.
Na długo i wytrwale Zbyszek żadną miarą nie mógł sobie pozwolić, brakowało mu czasu, musiał obskoczyć cały turnus. Mną zainteresował się od pierwszej chwili przez ten pokój, wyznał później, że uderzył go mój wyraz twarzy. Żeby na widok takiej ohydy na ludzkim obliczu ukazał się tak promienny zachwyt, było nie do pojęcia, coś podobnego widział pierwszy raz w życiu i poczuł się zaintrygowany. Zaprzyjaźniliśmy się nawet w pewnym stopniu, dziwiłam się trochę, że zaniechał podrywania, zrezygnował ze mnie podejrzanie łatwo, po czym wyszło na jaw, że on uważa mnie już za odpracowaną. Pomyliło mu się najzwyczajniej w świecie, liczył te dziewczyny na kopy, nie zapisywał ich przecież i szczegóły wylatywały mu z pamięci. Zwróciłam mu na ten drobiazg uwagę dopiero pod koniec turnusu, przed samym odjazdem, zdziwił się bardzo i chyba mi nie uwierzył.
Tak mnie jednakże ta pomyłka zdenerwowała, że zajęłam się wyłącznie romansowym dziwolągiem i całą moją nerwicę diabli wzięli, zanim się zdążyłam obejrzeć. Do Warszawy wróciłam już rozśmieszona, wypoczęta i świeża niczym skowronek w przestworzach.
Nasze warunki życiowe uległy pogorszeniu. W pokoju mieliśmy już dwoje dzieci, sami rezydowaliśmy zatem w kuchni. Co prawda głównie wieczorami, więc było to średnio uciążliwe, ale mocno przeszkadzał mi fakt, że nie miałam gdzie rozłożyć deski. Na kuchennym bufecie kreślić się nie dało.
Znalazłam swoje rachunki z pięćdziesiątego piątego roku. Prowadzenia rachunków domowych domagał się ode mnie mąż, przyzwyczajony do swojej matki. Teściowa je rzeczywiście prowadziła przez całe lata, zostały jej i można było dowiedzieć się z nich, ile kosztował pęczek rzodkiewek, ziele angielskie i śmietana na przykład w 1934 roku, albo też ile napiwku dawało się kominiarzowi na gwiazdkę. W czasie nieobecności teściowej rachunki był obowiązany prowadzić teść, starał się, jak mógł, ale widniały tam pozycje w rodzaju: woda sodowa dziesięć złotych i pięćdziesiąt groszy. Musiałby tej wody wypić dwie cysterny, żeby osiągnąć taką sumę, najzwyczajniej w świecie zapomniał, na co mu wyszły pieniądze i wpisał pierwszy produkt, jaki mu wpadł do głowy.
Stosowałam metodę podobną, z tym że nie wdawałam się w wymyślanie pozycji, tylko pisałam wprost: zaginęło czterdzieści złotych i sześćdziesiąt groszy. Robiłam to wszystko bardzo porządnie, w końcu księgowość miałam zakorzenioną w rodzinie, bo i ojciec, i ciocia Jadzia, ale nigdy nie udało mi się dociągnąć do końca miesiąca. Najpierw tworzyłam program na przyszłość, a potem usiłowałam ten program realizować. Pod planami na październik pięćdziesiątego piątego roku widnieje komentarz: „Do bani taki program”. Siódmego kwietnia mam napisane: „Zaginęło mnóstwo pieniędzy. Straciłam orientację”. Maj doprowadzony jest aż do czternastego, widocznie przez całe dwa tygodnie nie przytrafił się żaden kataklizm.
Przewidywane dochody również zapisywałam, do stworzenia programu były niezbędne i zdaje się, że bliższe rzeczywistości niż obecne plany Ministerstwa Finansów. Ze wzruszeniem stwierdzam, iż w maju byłam lepsza, mąż dostarczył tysiąc trzysta złotych, żona tysiąc trzysta pięćdziesiąt. W kwietniu zarobił mąż, tysiąc pięćset osiemdziesiąt, żona poprzestała na gołej pensji, tysiąc sto. Wszystko szło na pożywienie, komorne, przejazdy i pranie, pożywienie raczej mało wyszukane, mleko, cukier, sól, mąka, szmalec, pieczywo, herbata… Ani grosza na alkohol! No, wędlina, jedenaście złotych. Szczypiorek, jajka i parówki…
Rachunki późniejsze mają oblicze bardziej barwne. Wybiegnę do przodu i niech to już będzie z głowy. W czerwcu sześćdziesiątego drugiego roku widzę pierwszy komentarz: „Mogiła! GRÓB!” Poniżej zaś: „Coś mi się pomieszało. Znów coś głupiego zrobiłam z pieniędzmi”. W lipcu sześćdziesiątego drugiego roku dramatycznie brzmi sam początek: „Jeden koszmar!” A dalej jedno pod drugim: „Znów coś nie tak. 3114 złotych posiadam. Oraz zobaczę, co z tego wyniknie”.
Nazywało się to: życie z ołówkiem w ręku. Reklama tego życia, a przy okazji uroczego ustroju, wyglądała wstrząsająco. Przypominam sobie taki dodatek filmowy, gdzie pokazana była oszczędna i gospodarna żona, która przez cały miesiąc gotuje pierogi i pyzy, potrawy tanie, a za to pracochłonne, skąpi na wszystkim, sama kituje okna i skrobie papier po margarynie, a potem następuje triumfalny finał. Mianowicie ta żona zaoszczędziła tyle pieniędzy, ze mogła sobie kupić fartuszek kuchenny!
Byłam w gorszej sytuacji, bo czasu na te pierogi i pyzy nie miałam wcale. Na całe szczęście mój maż uwielbiał kartofle z mlekiem, kto te kartofle obierał…? Ja chyba…? Dziwię się sobie.
No owszem, mięso też kupowałam, wtedy jeszcze było. Jechałam tramwajem z Ochoty do Śródmieścia i zastanawiałam się, co zrobię, jeśli nie dostanę cielęciny. Wołowe kupić czy wieprzowe? I co z tego przyrządzić, mielone kotlety czy gulasz z dużą ilością sosu? Może w ogóle kupić mielone…?
Tak byłam pogrążona w tych rozważaniach, że nawet nie zauważyłam zastoju komunikacyjnego. Tramwaj coś zastopowało, stał i stał przed „Polonią”, wpatrywałam się w przestrzeń i obmyślałam te mięsne możliwości, aż nagle pochylił się ku mnie siedzący naprzeciwko facet. Młody i przystojny. Ruch zwrócił moją uwagę, spojrzałam na niego.—
— Czemuż tyle smutku w pani oczach? — rzekł głosem tkliwym i wzruszonym.
Ogłuszył mnie. Nagle dotarło do mnie zestawienie tego smutku w oczach z cielęciną, wieprzowiną i mielonymi kotletami i nie wytrzymałam. Dławiąc się prawie i nie udzielając odpowiedzi, zerwałam się z miejsca i wybiegłam z tramwaju, bo i tak zresztą jechałam do Marszałkowskiej. Jeszcze na ulicy nie mogłam się uspokoić.
Po urlopie macierzyńskim wróciłam do pracy. Biura projektów wtedy właśnie przeszły na cudowną godzinę, mianowicie szóstą rano. Komu wpadł do głowy ten upiorny pomysł, pojęcia nie mam, ale musiał to być człowiek nienormalny, albo może jeden z tych, którzy przez wszystkie minione lata starali się kompromitować ustrój. Ludzie do pracy przybywali punktualnie, ale pomiędzy szóstą a ósmą nie pracował nikt absolutnie, wszyscy wsparci na deskach odsypiali resztki nocy, albo powolutku przychodzili do siebie. O mało na nowo nie dostałam nerwicy, bo od piątej po południu myślałam tylko o tym, żeby wcześnie iść spać i wyspać się do wpół do piątej rano. Z rozpaczy znalazłam wyjście, przeszłam na trzy czwarte etatu i legalnie mogłam przychodzić na ósmą.
Z tego Energoprojektu w końcu mnie wyrzucili. To znaczy, nakłonili mnie do zwolnienia się na własną prośbę, głównie, jak sądzę, z tej przyczyny, że nie wytrzymał ze mną kierownik pracowni. Podobał mi się, bardzo przystojny blondyn, a już wtedy miałam słabość do blondynów, aczkolwiek z racji uczuć do męża żadne romanse nie wchodziły w rachubę i temu Zbyszkowi Puchalskiemu też bym może uległa, żeby nie mąż. Zbrojna cnotą małżeńską, pozwalałam sobie na nietakty i tłumaczyłam zwierzchnikowi, publicznie i przy ludziach, że nie mogę go traktować jak kierownika pracowni, bo za bardzo mi się podoba jako mężczyzna. Czerwienił się okropnie i wychodził z pokoju, nie kończąc załatwiania spraw służbowych, co widocznie wydawało mu się zbyt uciążliwe.
Być może kilka innych osób również powitało brak mnie z dużą ulgą. Nie prezentowałam łagodności. Energoprojekt robił budownictwo przemysłowe i na pierwszym miejscu stała tam technologia. Potem szli konstruktorzy, potem długo, długo nic, potem zaś dopiero pojawiali się architekci. Panowała ogólna opinia, iż są to artyści, których nie należy brać poważnie, fanaberie mają i chcieliby, żeby było ładnie, cha cha. Kiedyś konstruktorzy postanowili udowodnić, że architekci wcale im nie są potrzebni i dokonali obliczeń klatki schodowej, w ogóle nie dając nam jej do rozrysowania. Wyszła im świetnie, stopnie miały wysokość czterdziestu centymetrów, a na podestach strop znajdował się na wysokości metra dwudziestu. Można to było zostawić, dlaczego nie, włażenie po schodach na czworakach stanowiłoby może jakąś miłą odmianę, ale inwestor nie chciał. Natrząsaliśmy się z nich jakiś czas i w tym krótkim okresie położyli uszy po sobie.
Robiłam rysunki robocze i gzyms miałam narysowany w skali 1:1, nie pamiętam już, w którym budynku. Szłam na urlop i w ostatniej chwili udzielałam wskazówek kreślarzowi. Podszedł do nas jeden z kolegów konstruktorów, postał chwilę, popatrzył i rzekł wzgardliwie:
— Ten gzyms to jest całkiem inaczej. Eksplozja strzeliła ze mnie. Poderwałam się.
— Won!!! —wrzasnęłam dzikim głosem. — Paszoł won!!! Za drzwi!!!
Konstruktor uciekł, kreślarz się przeraził. W gruncie rzeczy miałam rację, chociaż wyraziłam ją może w nieco gwałtownej formie. Jeśli w wyniku obliczeń zmienili cokolwiek, ich psim obowiązkiem było mnie o tym zawiadomić, żebym mogła przystosować profil gzymsu do konstrukcyjnych potrzeb. Na etapie rysunków roboczych żadne głupie żarty już nie mogą mieć miejsca, na urlop szłam, zostawał kreślarz, sam nie miał prawa nic zmieniać. I ten cymbał przychodzi mi w ostatniej chwili z głupią informacją na gębę!
— Żeby pan się nie ważył jednej kreski zmienić! — powiedziałam z furią do wystraszonego chłopaka.
— Z pracy pana nie wyrzucę, ale podrapię pana po gębie, jak tylko wrócę z urlopu!
Widziałam potem, już wychodząc, jak ów konstruktor konferował z moim kreślarzem szeptem, w kącie za drzwiami, kryjąc się przede mną bardzo starannie. Udałam, że ich nie dostrzegam, bo w końcu wiadomo było, że ten gzyms należy do obliczeń przystosować, ale uparłam się, że to już beze mnie. Koniec budownictwa przemysłowego powitałam z ulgą i przeistoczyłam się w żonę i matkę dzieciom na blisko rok. Zlecone roboty oczywiście odwalałam, ale i tak po tym roku gotowa byłam wyjść na ulicę z wielkim napisem na plecach: PRZYJMĘ KAŻDĄ PRACĘ!!!

Mojemu mężowi Polskie Radio przydzieliło większe mieszkanie. Nastąpiło to z zaskoczenia, z przyczyn przedziwnej natury. Opuszczał to mieszkanie pracownik Polskiego Radia, udający się na zawsze do Australii, i kłócili się o nie przewodniczący komisji mieszkaniowej i sekretarz partii. Każdy miał swojego kandydata i w celu zrobienia sobie wzajemnie na złość, przydzielili je komu innemu, tym kimś zaś przypadkiem był mój mąż.
Poszliśmy to mieszkanie obejrzeć. Osób zainteresowanych już nie ma, jeśli nie na tym świecie, to w każdym razie w Polsce, więc mogę sobie pozwolić J na prawdę.
Otworzyła nam jakaś straszna, stara wiedźma, nieopisanie brudna i odstręczająca. Zdążyłam ze zgorszeniem pomyśleć, że na miejscu pani domu takiej gosposi za skarby świata nie trzymałabym ani przez jedną sekundę, po czym okazało się, iż jest to matka pana domu. Odjęło mi mowę. Do reszty ją straciłam, kiedy ujrzałam pluskwy, miłe żyjątka nie mieściły się już w zakamarkach i biegały po wierzchu, przy czym widać było, iż egzystencję wiodą przyjemną i pozbawioną niebezpieczeństw. Trochę mnie te pluskwy zbiły z pantałyku, chociaż mieszkanie wydawało się cudownie duże, tyle że znów na bazie wydłużonych prostokątów i mało ustawne. Największa była kuchnia, z węglowym bałwanem, nad którym wisiał bojler na gorącą wodę. Centralnego ogrzewania nie miało, w kątach stały piece, ale piece zawsze lubiłam, więc nie uznałam tego za mankament Kwestię pluskiew omówiliśmy jednym mruknięciem, „DDT”, wymamrotał mąż, „Azotox…”, i zdecydowaliśmy się od razu.
Dotychczasowi mieszkańcy do tej Australii wyjechali, dostaliśmy klucze i przystąpiliśmy do odnawiania. Malarze okazali się ludźmi doświadczonymi, od pierwszej chwili zaczęli posługiwać się środkiem owadobójczym… Jezus Mario, czy pluskwa to owad…? No dobrze, insektobójczym. Szare mydło z Azotoxem, a może to było jeszcze DDT, nie pamiętam, śmierdziało w każdym razie zabójczo, farba z tym samym składnikiem, pluskwy nie wytrzymały, ludzie też. Równocześnie robiliśmy łazienkę, bo ten bojler nad kuchnią od początku wzbudził we mnie opory, od cieciowej dowiedziałam się, że jeśli przez cały dzień palić ogień, ma się wieczorem pełną wannę ciepłej wody. Posiadałam dwoje dzieci, w tym jedno zaledwie roczne, gorąca woda potrzebna mi była na okrągło. Mieszkanie znajdowało się na trzecim piętrze, ostatnim, kłopotu z przewodami nie przysparzało, uparłam się założyć w łazience piecyk gazowy. Przy okazji miał zostać zmieniony gazowy licznik, bo ten mały, do dwufajerkowej kuchenki, nie wystarczał. Finału nie doczekałam się po dziś dzień, znalazłam właśnie rachunek, z którego wyraźnie wynika, że ostatnie trzysta złotych dopłaci się, kiedy przyjdzie człowiek z gazomierzem. Człowiek nie przyszedł, trzysta złotych mam zaoszczędzone. Może powinnam była kupić sobie za nie fartuszek kuchenny…
Zaczęliśmy jednak od czego innego. Andrzej, mąż Jadwigi, również architekt, wysunął sugestię, żeby wywalić część ściany pomiędzy kuchnią i pokojem. Zwiększy to przestrzeń mieszkalną, a na cholerę nam taka wielka kuchnia. Pomysł mi się spodobał, należało to zrobić od razu, zanim się porządnie zagnieździmy, mąż zatem chwycił młot i rąbnął.
Skutek był natychmiastowy, chociaż niekoniecznie pożądany. Ściana stawiła opór, za to sąsiadce piętro niżej zleciał wazon z kredensu, stłukł się i przyszła z pretensją, którą czym prędzej załagodziłam. W rezultacie musieliśmy zaangażować murarza, który odwalił robotę fachowo w dwa dni i tym sposobem powstał dość osobliwy lokal, przysparzający uciechy moim dzieciom. Latały w kółko oraz jeździły na trzykołowym rowerku.
Wszystko to razem trwało, ale, ostatecznie, miałam się gdzie podziać. W momencie kiedy piecyk łazienkowy już wisiał, ściana była wywalona, całość nieziemsko śmierdziała i dla ostatecznego pozbycia się inwentarza należało już tylko zamknąć mieszkanie hermetycznie na trzy dni, samemu pozostając na zewnątrz, mąż wpadł do domu z przerażającym krzykiem:
— Natychmiast! Musimy się wyprowadzić natychmiast, jutro trzeba oddać klucze, albo tracimy tamto!!!
Możliwe, że dwaj adwersarze, ten od komisji mieszkaniowej i ten partyjny, opamiętali się nagle i postanowili naprawić błąd. Nie było wyjścia. Mąż krzyknął swoje i wyleciał, a ja zostałam, ogłuszona, z ekspresową przeprowadzką na głowie.
W pierwszej kolejności usunęłam z kataklizmu dzieci, odwożąc je do matki. W wielu wypadkach moja skomplikowana charakterologicznie matka była czystym błogosławieństwem i niech się nikomu nie wydaje, że tego nie doceniam. Następnie przystąpiłam do zadania, które zdecydowanie przerastało normalne ludzkie siły.
Nie miałam żadnych opakowań. Dwie walizki, poza nimi żadnych pudeł, żadnych skrzynek, koszyków, w ogóle nic. Miałam meble, garnki, odzież, pościel, własne narzędzia pracy, książki i diabli wiedzą, co jeszcze. W pocie czoła, z rozwianym włosem, bliska płaczu, wściekła, usiłowałam jakoś dać temu radę, raczej mało skutecznie. W chwili kiedy przyjechali ludzie z zamówioną ciężarówką, byłam w proszku, ale ludzie się śpieszyli. Szafę, tapczan, stół i krzesła znieśli… a może zwieźli windą…? Nie, coś nie tak, winda chyba akurat stała, bo jeden człowiek chwycił olbrzymią miednicę, w której między innymi gotowaliśmy pieluszki, wypełnioną teraz garnkami i owiązaną sznurkiem, i popędził z nią po schodach. Rozleciała mu się już w połowie trzeciego piętra, moje wszystkie garnki i patelnie z potwornym, brzęczącym gruchotem podążały w dół luzem i człowiek je zbierał po drodze. Ciekawa jestem, swoją drogą, w co zapakowałam talerze, miałam w końcu jakąś zastawę stołową i musiałam ją chyba zabezpieczyć, bo nic się nie stłukło. Nie pamiętam na jej temat ani jednego fragmentu, widocznie umysł działał mi kawałkami. W rezultacie, w dziwnej może formie, jednak wszystko przejechało i wieczorem byliśmy przeprowadzeni.
Problem wystrzelił od razu. Przez te cholerne pluskwy w nowym mieszkaniu nie można było nocować, rano człowiek obudziłby się martwy. Niektóre meble stały jeszcze na podeście klatki schodowej i należało ich pilnować. Mąż się wreszcie pojawił i podjął decyzję, przeciwko której nie protestowałam, bo do żadnych protestów nie byłam już zdolna, mianowicie on spędzi noc pod drzwiami na składanym łóżku, a ja pójdę do mojej matki.
Poszłam. O wpół do dwunastej dotarłam do domu rodziców. Drzwi otworzyła mi Teresa.
— Czy ja się tu mogę przespać? — spytałam niemrawo.
— Oszalałaś! — zaprotestowała Teresa. — Przecież tu nie ma miejsca!
Nic nie pomyślałam i nie wyciągnęłam żadnych wniosków. Stałam oparta o futrynę, bezmyślna i niezdatna do życia. Teresa zreflektowała się nagle sama z siebie.
— Jezus Mario, co ja mówię! Przecież to jest dom twojej matki! Chodź, oczywiście, coś się znajdzie, przepraszam cię bardzo, ale byłam zaspana!
Furt nie reagowałam na nic. Weszłam. Bóg raczy wiedzieć, na czym spałam i co tam się w ogóle działo u tej mojej rodziny.
Młoda byłam jednakże i nazajutrz od rana odzyskałam wigor i siły, co przede wszystkim pozwoliło mi wyjawić mężowi swoją opinię o nim. Zostawił mnie na pastwę trzęsienia ziemi, wypiął się, poszedł precz i wrócił na gotowe! Mąż się szczerze zdziwił, nie przyszło mu do głowy, że przeprowadzka może sprawić jakieś kłopoty…
Zakończeniu te kłopoty nie uległy wcale, zmieniły tylko charakter. Na środku połączonej z pokojem kuchni leżała ogromna kupa wymieszanych razem garnków i butów, bo brakowało nam mebli i nie było gdzie tego umieścić. Mąż domagał się porządku. Materiałem meblowym dysponowałam, owszem, skądś miałam kawał kantówki, do tego płyciny, wyjęte z drzwi i zastąpione szkłem ornamentowym, na propozycję jednakże, żeby coś z tym zrobić, mąż odpowiadał równie negatywnie, jak wybuchowo, rozzłościłam się zatem, zbuntowałam i zdecydowałam załatwić sprawę we własnym zakresie. Mówiłam, że byłam głupia…
Z kantówką pojechałam tramwajem do stolarni mechanicznej na Służewcu, przerżnęli mi ją wzdłuż na cztery części, i tak samo tramwajem wróciłam do domu. Wracać było trudniej, bo te cztery kawałki, owiązane sznurkiem, próbowały wysuwać się różnie i musiałam co chwila walić tym o ziemię, żeby się wyrównało. Następnie za pomocą wysoce precyzyjnych narzędzi, mianowicie siekiery i buchwela, bo niczego innego w domu nie było, wykonałam etażerkę, która stanęła w kącie kuchni. Urodą się nie odznaczała, ale spełniała swoje zadanie, niżej leżały buty, wyżej garnki, a wszystko razem nie rzucało się w oczy, bo było zasłonięte kretonową szmatą w zielone kwiatki. Służyła mi ta etażerka chyba z piętnaście lat.
Na nic więcej nie mieliśmy pieniędzy. I tak udało nam się przeprowadzić tylko dzięki temu, że moja teściowa pożyczyła nam czternaście tysięcy złotych, co uratowało sytuację i nigdy nie zostało zwrócone. Po naszym rozwodzie umorzyła dług. Ponadto złożyła nam wtedy, w nowym mieszkaniu, jedyną w życiu wizytę, dostarczając prezent, mianowicie stolik, lampę i fotelik. Między nami mówiąc, wyłącznie te przedmioty robiły w moim domu dobre wrażenie.
Z rachunków wynika, że za telefon zapłaciłam czterysta złotych. Telefon dostaliśmy od razu, po kumotersku, bo mój teść miał w łączności dużo do powiedzenia. Nie teść to jednakże załatwił, za skarby świata nie szepnąłby nawet słowa, posądzenia o kumoterstwo obawiał się bowiem panicznie, ale jeden powinowaty byt generalnym przedstawicielem Ericssona na Polskę i obsłużył nas tak z sympatii, jak i po to, żeby się teściowi zasłużyć. O to jedno nie musiałam się starać, co stanowiło dużą ulgę.
Tym sposobem zamieszkałam na Dolnej, na trzecim piętrze bez windy.

Równocześnie, w tym samym mniej więcej czasie, Teresa wyjeżdżała do Kanady.
Jej stosunki z oddalonym mężem przebiegały raczej burzliwie. Od czterdziestego piątego roku usiłowali się połączyć, rozwodzili się, on wracał, ona jechała do niego, znów się rozwodzili, urozmaiceń było dużo. Za pierwszym razem miała uciec z Polski razem z grupą Mikołajczyka, zdaje się, że był to rok czterdziesty szósty, politycznych wydarzeń nie pamiętam dokładnie. Rozmyśliła się w ostatniej chwili, Tadeusz przysłał list pełen wyrzutów, kosztowało go to ze dwa tysiące dolarów, czekały na nią w hotelach zamówione pokoje, a w pokojach szlafroki i ranne pantofle, ona zaś zrezygnowała i zmarnowała wszystko. Następny list był ekspiacyjny, bo okazało się, że grupę złapano, całe szczęście zatem, że nie wzięła w imprezie udziału i za tak doskonałe rozwiązanie Tadeusz chętnie zapłaciłby drugie dwa tysiące dolarów.
Nie pamiętam, kiedy z Anglii przeniósł się do Kanady, ale miał już w Hamiltonie dom, a Teresa zaczęła swój wyjazd załatwiać legalnie. Sfinalizował się wreszcie w pięćdziesiątym siódmym roku i cała rodzina była tym ogromnie przejęta. Sama Teresa najbardziej. Bała się i wahała, niepewna, czy to ma sens, swojego męża nie widziała na oczy siedemnaście lat, porzucić kraj, obcy świat, języka nie zna, cały wyjazd załatwiała w stanie popłochu. Zachęcałam ją.
— No i cóż takiego, jak się okaże, że coś nie gra, możesz po prostu wrócić — mówiłam całkiem rozsądnie. — A co zobaczysz, to twoje.
— Za co wrócę? — ciskała się Teresa. — Mam bilet w jedną stronę!
— Pójdziesz do naszej ambasady i powiesz, że w głębi duszy czujesz się komunistką — odpowiadałam beztrosko, bo jeszcze wtedy nie znałam naszych ambasad.
Osobiście kupiłam jej ciepłe majtki w różowym kolorze na Chmielnej, żeby ten Tadeusz sobie nie myślał. Kosztowały majątek, czterysta pięćdziesiąt złotych. W trakcie różnych załatwiań przyszła do mnie, do Energoprojektu, z czego wynika, że załatwiała długo. Zaczęła, kiedy jeszcze tam pracowałam.
Zawiadomił mnie o jej przybyciu jeden z kolegów, który chwilę wcześniej był na dole.
— Pani Ireno — rzekł z przejęciem, a przypominam uprzejmie, że używałam różnych imion, wtedy właśnie Ireny. — Pani Ireno, taka piękna kobieta czeka na panią w holu! Niech mnie pani jej przedstawi!
Zgorszyłam się, bo wiedziałam, że to Teresa.
— Ma pan źle w głowie? To jest moja ciotka! Pan wie, ile ona ma lat?!
— No ile? Trzydzieści, może trzydzieści dwa… Miała dokładnie czterdzieści cztery. Zdaje się, że w osiem lat później, kiedy przyjechała z wizytą, wyglądała jeszcze młodziej i wcale się nie dziwię Tadeuszowi, że uparcie chciał ją mieć za żonę. Wyjechała i odziedziczyłam po niej skórzaną wiatrówkę, którą Tadeusz przysłał jej jeszcze w czasie wojny, zdaje się, że przez Czerwony Krzyż.
A propos skórzanej odzieży, moja babcia zaaprobowała mojego męża do tego stopnia, że dała mu w prezencie skórę po dziadku. Była to kamizela bez rękawów, wyjątkowo użyteczna, stanowiła dowód uczuć i nosił ją aż do rozwodu, po czym wyrzekł się nietaktownie. Miałam do niego o to ciężką pretensję, ostatecznie ze mną się rozwodził, a nie z babcią.
Teresa wyjechała. Moje młodsze dziecko, Robert, miało rok, starsze, Jerzy, siedem lat i poszło do pierwszej klasy szkoły na Grottgera. Chodziłam po niego i biedne dziecko ciężko to odcierpiało.
Nigdy w życiu nie lubiłam dzieci i nie miałam żadnych skłonności opiekuńczych. Także cierpliwości. Jeszcze za moich panieńskich czasów, kiedy mieszkałam z rodzicami, od czasu do czasu sąsiadka podrzucała nam swoje dziecko, prześliczną dziewczynkę imieniem Adriana. Uroda nie odbierała dziecku ruchliwości, o mało nie zwariowałam, ustawicznie wyjmując jej z rąk wszystkie przedmioty tłukące się i szkodliwe dla zdrowia. Adriana była ciekawa, wszystko chciała zobaczyć, ciężko było za nią nadążyć i przetrzymywałam te chwile z zaciśniętymi zębami. Małe kotki, małe pieski, proszę bardzo, ręce mi się same wyciągały do każdego szczeniaka, ale przecież nie do dzieci! A cholerne dzieci jakoś ku mnie grawitowały!
Dawno nie czyniłam dygresji, teraz będzie jedna do przodu. Siedziałam sobie spokojnie w swoim fotelu na wyścigach, kiedy przyplątał się chłopczyk, może trzyletni, może nieco młodszy. Najpierw chodził koło mnie i wyraźnie pragnął nawiązać rozmowę, ale patrzyłam w dal i głucha byłam, więc zrezygnował. Zajął się czym innym. Uparcie nie zwracałam na niego uwagi aż do chwili, kiedy z wielkim wysiłkiem podjął z podłogi na łyżeczkę od herbaty rozdeptaną końską muchę i spróbował ją spożyć. Wtedy dopiero, przyznaję, mimo wszystko nie wytrzymałam.
— Dziecko, nie jedz tej muchy, to niedobre! — ryknęłam pełną piersią, z nadzieją, że matka usłyszy. Chłopczyk się zawahał, matka istotnie usłyszała, przyleciała i zabrała go wreszcie. Nic poniżej nie mogło mnie skłonić do zajęcia się cudzym dzieckiem. Moje własne to było oczywiście co innego.
Chodziłam zatem po to własne do szkoły i musiałam przeczekiwać chwile, kiedy ubierało się w szatni. Ubierać się umiało, nauczyło się z konieczności, od początku, śpiesząc się do pracy, rzucałam w nie sztukami odzieży i kazałam zakładać na siebie, wychodziło mu różnie, ale codziennie trochę lepiej, w końcu zapinał już nawet wszystkie guziki na właściwe dziurki i w ten sposób szybko zdobył samodzielność. W szatni szkolnej przebywałam nic dłużej niż pięć minut, ale to, co się tam działo, kiedy kłębiły się dwie pierwsze klasy, zdecydowanie przekraczało moją wytrzymałość. W drodze do domu robiłam niewinnemu dziecku awanturę bez żadnego powodu, bo musiałam rozładować szaleństwo.
Też jakoś w tym czasie, bo jeszcze pracowałam w Energoprojekcie, obie z Janką postanowiłyśmy pojechać do Rzeszowa na ciuchy. Na temat zarobku, jaki tą metodą można uzyskać, krążyły istne legendy, w rozpaczy finansowej zdecydowałyśmy się spróbować.
Pojechałyśmy pociągiem. Tłoku nie było, w jednym przedziale z nami jechała tylko matka i dziecko, też chłopiec, pięcioletni. Siedziałyśmy bez słowa, spoglądając co jakiś czas na siebie, a ulga, relaks i satysfakcja promieniowały z nas, bez mała rozpychając ten przedział kolejowy. Znajdowałyśmy się tam same, bez naszych mężów i dzieci, błogość niebiańska wypełniała nasze jestestwo. Matka chłopczyka opływała potem i miała obłęd w oczach, bo żywe dziecko było wszędzie, wytarło sobą kurze pod ławkami, oczyściło palcami wszystkie popielniczki, usmarkało się, rozmazało pożywienie po sobie i kanapie kolejowej, próbowało drzwiami przyciąć sobie palce, krótko mówiąc, dostarczyło nam pełni szczęścia. Naszych z nami nie było, zostali z tatusiami. Boże, co za chwila cudowna…!
Fakt, że z tej rzeszowskiej wyprawy nie odniosłyśmy żadnej korzyści finansowej, był niczym w obliczu przeżytej ulgi.
Po odejściu z Energoprojektu, w czasie tego roku niepracowania, miałam pomoc domową. Pochodziła z Sokołowa Podlaskiego, liczyła sobie osiemnaście wiosen, jej imienia nie pamiętam, do kina wybierała się na Erocię, czytywała śląską Panormę i zdawała gezamin, poza tym głównie zajmowała się telefonami od jakiegoś Władka. Rychło straciłam do niej cierpliwość. Janka miała równocześnie jej koleżankę, Hanię, która dokonała dzieła wielkiego. Mianowicie nie zauważyła, jak Krzysztof wbił w parkiet dwadzieścia siedem gwoździ.
Pozbyłyśmy się tych, pożal się Boże, pomocy i znów weszły na tapetę nasze matki. Mój mąż sobie tego nie życzył, chciał odseparować dzieci od rodziny, uważając, że ma na niego zły wpływ, bez wątpienia to przekonanie było słuszne, ale co niby mogłam zrobić? Robert, tak jak i Jerzy, poszedł do przedszkola Polskiego Radia i natychmiast, wzorem brata, dostał zakaźnej żółtaczki. Szlag mógł człowieka trafić, zbuntowałam się, wybrałam mniejsze zło, wolałam mieć dziecko źle wychowane niż nieżywe.
Roli matki, żony i pani domu nie wytrzymałam, bo nawet czytanie dzieciom książeczek w pełnym zakresie przekraczało moje siły. Czytałam tylko trzy utwory, Kubusia Puchatka, doktora Dolittle i Złoty kluczyk, czyli przygody pającyka Buratino. W dodatku tego ostatniego wolałam w wersji Buratina niż Pinokia. „Lokomotywy” czytać nie musiałam, bo umiałam ją na pamięć, reszta zaś wydawała mi się niestrawna. Wróciłam do pracy zawodowej.
Żeby mnie kto zabił, nie potrafię sobie przypomnieć, w jakim okresie dokonałam czynu anegdotycznego, w pełni godnego ruskich dowcipów. Albo to było właśnie wtedy, kiedy szukałam roboty po Energoprojekcie, albo w trzy lata później, kiedy odchodziłam z wykonawstwa. Nie, chyba jednak wtedy, ale upierać się nie będę.
Dobiegły mnie wieści, iż można nabyć działkę budowlaną przy ulicy Goszczyńskiego i uzyskać zezwolenie na budowę domku rodzinnego. Warunkiem było posiadanie dwudziestu tysięcy złotych na książeczce oszczędnościowej i zbliżoną sumą dysponowała Lucyna, pieniądze całej rodziny zebrane do kupy dałyby resztę. Miałam szansę załatwić sprawę po kumotersku, w BUW–ie, czyli Biurze Urbanistycznym Warszawy, gdzie przy okazji chciałam się zatrudnić. Ktoś mi powiedział, że tam siedzi Panczakiewicz. Dyrektor.
W podwójnym celu udałam się do instytucji, weszłam do sekretariatu i spytałam grzecznie:
— Przepraszam, czy jest dyrektor Czakiewicz?
— PANczakiewicz — poprawiła z naciskiem sekretarka.
— Tak, pan dyrektor Czakiewicz — skorygowałam pośpiesznie, myśląc z niesmakiem, że widocznie szaleje tu tytułomania. — Jest…?
— Nie ma — odparta sucho sekretarka, patrząc na mnie dziwnie. — Będzie jutro.
Przyszłam nazajutrz, umówiłam się na telefon, wreszcie na wizytę, uparcie operując panem dyrektorem Czakiewiczem. Trzy dni to trwało. W osobistej rozmowie z facetem odmieniałam tego pana dyrektora przez wszystkie przypadki, skoro on to tak lubi… Owszem, rzecz była do załatwienia, umówiłam się na dalszy ciąg, wyszłam i w Alejach Ujazdowskich trafił mnie grom z jasnego nieba. Uświadomiłam sobie nagle, że on się wcale nie nazywa Czakiewicz, tylko Panczakiewicz, wypisz wymaluj ruski spis ludności, kakij on pan, piszy jemu Kracy… War mnie oblał, ale dostałam takiego ataku śmiechu, że się ludzie za mną oglądali, siedziałam na ławce i łzy mi ciekły z oczu.
Kompromitacja stała się faktem dokonanym, więcej tam nie poszłam i niczego nie załatwiłam. W ten sposób rodzina nie zamieszkała w domku przy Goszczyńskiego.
Musiałam jednak pętać się po tym biurze obficie, bo trafiłam na Jurka Pietrzaka, kolegę ze studiów, który siedział tam w charakterze kierownika zespołu. Jurek miał lepszy pomysł, poradził mi iść do wykonawstwa, żeby zrobić uprawnienia budowlane, trzy lata były do tego potrzebne. W pomyśle dostrzegłam sens, poleciałam do centrali PBM „Stolica” na Olesinską.
Ruszał właśnie Dom Chłopa, zostałam zatrudniona z miejsca jako personel techniczny i tu mogę sobie pozwolić na szczegóły, bo już dawno temu napisałam cały reportaż z budowy Domu Chłopa. Nie zacytuję go, najwyżej streszczę, inaczej wyszłaby z tego powieść–rzeka. I tak zresztą nie wiem, kto to wytrzyma, ale niech raz wreszcie zostanie wyraźnie powiedziane, co na tym Domu Chłopa robiłam, dotychczas bowiem przy najrozmaitszych okazjach wygłaszano tysiączne brednie. Projektowałam go, byłam kierownikiem budowy i tak dalej. Bzdura kompletna, nic z tych rzeczy! Projektował Pniewski, znajdowałam się w jego grupie na studiach, ale nigdy u niego nie pracowałam, to po pierwsze, po drugie zaś, kierownictwo budowy i personel techniczny to są dwie różne sprawy odległe od siebie o parę pięter. Wchodziłam w skład personelu technicznego i tyle.
Reportaż wykazuje, że Jurek Jurkiem i pomysł pomysłem, a równocześnie poszła w ludzi tajemnicza wieść, jakoby wszyscy inżynierowie architekci bez uprawnień budowlanych mieli zostać zdeklasyfikowani. Nie wiem, w kogo się przeistoczyć, może w techników, a może zgoła w kreślarzy. Zaniepokoiło mnie to i tym bardziej postanowiłam uzupełnić kwalifikacje.
Początek, okazuje się, był dość skomplikowany. Na wszelki wypadek przyszłam punktualnie na godzinę siódmą i spytałam o kierownika. Uzyskałam informację, że kierownik jest na stropie, o siódmej, do licha…! Udałam się na strop, włażąc nań po deskach, które wydały mi się podejrzanie cienkie, po czym dowiedziałam się, że kierownik wrócił do biura. Wróciłam do biura. Kierownik był szybszy, przez ten czas zdążył znów polecieć na strop. Podążyłam na strop. Po kilku takich kursach nabrałam wprawy, a także zaufania do desek, i wreszcie złapałam go w biurze.
Czarujący starszy pan, krewki, pełen wigoru i bardzo przystojny, przyjrzał mi się z wielką rezerwą.
— Bardzo lubię kobiety — rzekł szczerze. — Tylko nie w pracy. Co ja z panią zrobię?
Zdawałam sobie sprawę, że o wykonawstwie budowlanym nie mam zielonego pojęcia, nie poradziłam mu jednak, żeby mnie na poczekaniu udusił. Wolałam się nie odzywać i siedziałam cicho, wpatrzona w niego z nabożeństwem. Po bardzo długim namyśle zadecydował.
— Będzie pani robiła bezety.
Nad czym ten człowiek się zastanawiał? Zorientowałam się później, że sytuację w owych bezetach miał akurat przerażającą, Dom Chłopa już szedł, ruszały mu dwie następne budowy, z bezetów zaś odchodzili pracownicy. Dzieweczka imieniem Ania i młodzieniec imieniem Jasio pracowali ostatni tydzień. Nie cały nawet, ostatnie pięć dni, szóstego dnia roboczego zostawał bez ludzi, spadłam mu jak z nieba, powinien był mnie chwycić pazurami i zębami, a on się namyślał…! Świetny fachowiec, przedwojenny przedsiębiorca budowlany, do końca prezentował przedziwne cechy, które ciężko pojąć. Jeszcze dziś nie rozumiem, dlaczego grymasił, ale wtedy, rzecz jasna, o niczym nie wiedziałam.
Bezety wystraszyły mnie panicznie. Nie miałam najmniejszego wyobrażenia, co to takiego jest W dodatku z miejsca, po trzech minutach, okazało się, że zajęłam kierownicze stanowisko, mianowicie na poczekaniu zostałam kierownikiem sekcji owych bezetów, a Jasio i Ania stanowili podległy mi personel. Ludzie, ratujcie…!
Zaczęłam dyplomatycznie zdobywać wiedzę, z marszu wchodząc do walki z językiem budowlanym. Udało mi się połapać, że nasze zajęcia polegają na obliczaniu zarobków robotników, w tym celu zaś należy posługiwać się cennikami. Zrozumiałam to już po godzinie, potem jednak zaczęło być śmiesznie.
Ania i Jasio, bardzo mili i życzliwi, nie prezentowali ogromnej błyskotliwości umysłowej. Na większość moich rozpaczliwych pytań padała odpowiedź:
— Nie wiemy, pan Kwapiszewski wie. Nie wiemy, to pan Kwapiszewski sam robił.
Cholera wie, jak się pan Kwapiszewski naprawdę nazywał, w reportażu jego nazwisko ukryłam, ale przeklęłam go do siódmego pokolenia. Był poprzednim kierownikiem sekcji bezetów i odszedł z pracy jakoś nagle, unosząc ze sobą tajemnice zawodu. Ania i Jasio podejmowania decyzji i rozwiązywania problemów oczekiwali ode mnie!
Zdaje się, że przeżyłam trudny dzień… Usłyszawszy komunikat, iż należy odebrać Kulebiaka i rozbić Majewskiego, skupiłam wszystkie siły ducha i umysłu. Z jakichś przyczyn Kulebiakowi dałam spokój, uczepiłam się rozbijanego Majewskiego. Okazało się, iż Majewski jest to grupowy. W celu rozbicia nie trzeba walić go pałą po głowie, tylko dokonać działań arytmetycznych, cały zarobek jego grupy podzielić na poszczególnych ludzi wedle przepracowanych przez nich godzin. Sprawa prosta i mało skomplikowana, w pełni mieszcząca się w granicach moich możliwości.
Zyskawszy tę wiedzę, zadałam Ani pytanie zasadnicze.
— No dobrze, co ja powinnam teraz zrobić przede wszystkim? Od czego zacząć? Tak konkretnie? Na co usłyszałam odpowiedź:
— Musi pani odebrać klatkę schodową.
Znów to odbieranie! Stan ducha i umysłu musiał mi się objawić na twarzy, bo Ania wyjaśniła cierpliwie:
— No, musi pani iść i odebrać klatkę schodową. Od cieśli.
Reportaż wykazuje, co wtedy pomyślałam. Przeleciało mi przez głowę, że cieśle tę klatkę schodową ukradli, a ja mam im odbierać. Jak? Przemocą…? Wspominam te chwile z rozczuleniem. Wykrzesałam z siebie wielką bystrość, zrezygnowałam z dalszych pytań i zgłosiłam propozycję.
— Wie pani co, to może pani zacznie tę klatkę schodową cieślom odbierać, a ja pójdę z panią i zobaczę, jak to wygląda.
Ania nie miała żadnych obiekcji. Poszłam z nią na teren budowy i zobaczyłam. Cieśle zaszalowali tę klatkę schodową. Trzeba było ją dokładnie zmierzyć i obliczyć ilość metrów kwadratowych deskowania. To też umiałam, tabliczkę mnożenia znałam na pamięć, nie przestraszyłam się, pojęłam sens określenia. Przy okazji zrozumiałam odbieranie Kulebiaka.
Na budowie odbierało się albo ludzi, albo robotę.
Kowalczyk ze swoją grupą zabetonował słupy, usunął drewno ze stropu, zrobił coś tam jeszcze. Trzeba sprawdzić co, zmierzyć to, obliczyć, znaczy odebrać Kowalczyka. Kilka różnych grup betonowało strop nad parterem, trzeba odebrać strop nad parterem.
Problemy językowe trwały. Sedno rzeczy w tych bezetach zrozumiałam, pojęłam, że bezety jako takie są to po prostu formularze, na których się wypisuje rezultat wszystkich wyliczeń. Dopiero po trzech latach jednakże dowiedziałam się, skąd nazwa „bezety”. Proste, BZ, blankiety zarobkowe.
Ania i Jasio, zgodnie z zamiarami, odeszli na inną budowę i po tygodniu zostałam sama. Umiałam już mnóstwo i wiedziałam, co powinnam robić. Poszłam odbierać robotników niewykwalifikowanych, takich, którzy robili najrozmaitsze rzeczy i z którymi było zawsze najwięcej kłopotów. Grupowy powymieniał czynności, sprawdziłam, zapisałam, odczekał, po czym, po głębokim namyśle, rzekł:
— A jeszcze suporku nanieślim.
— Co…? — wyrwało mi się w zaskoczeniu.
— No mówię, suporku nanieślim na strop.
Jak z reportażu wynika, ogarnęła mnie zgoła rozpacz. Nie mogłam się przyznać, że pojęcia nie mam, czego oni nanieśli. O takim materiale w życiu nie słyszałam, ani na studiach, ani w Energoprojekcie czegoś podobnego się nie używało. Zastosowałam metodę wypróbowaną.
— Chodźmy na ten strop, ja to muszę zobaczyć.
Obraził się.
— Co, pani inżynierowa mi nie wierzy? Przecie ten suporek, co tam leżał za rogiem, to tera cały jest na stropie. To sam poszedł, czy jak?
— Sam, nie sam, ja go chcę zobaczyć.
Zaprowadził mnie, ciężko urażony brakiem zaufania, i zobaczyłam. Niech to piorun strzeli, siporex! Pianobeton w blokach!
Jedyne, co mi przeszło ulgowo, to deklowanie garnków. Mianem garnków określane były na budowie pustaki stropowe, jakoś wcześnie trafiłam na chwilę, kiedy człowiek z góry wrzeszczał do człowieka z dołu:
— Garnki dawaj! Mówiłem, garnki dawaj, a nie cegłę!
Słowa dodatkowe pomijam. Spojrzałam, co ten z dołu ładuje, i czym prędzej uzupełniłam wykształcenie. Deklowanie natomiast oznacza zatykanie zaprawą otworów i tak samo nazywało się na studiach. Zdołałam uniknąć kompromitacji.
Za to od pierwszej niemal chwili wykryłam kolejne kretyństwo ustroju. We wspomnianym reportażu, pisanym prawie na bieżąco, a zatem pod koniec lat pięćdziesiątych, omówiłam to nader delikatnymi słowami: „Wiadomo powszechnie, że ceny robót akordowych nie zawsze w pełni odpowiadają trudnościom, jakie przy różnych czynnościach występują…” De facto cenniki stanowiły idiotyzm generalny. Wedle zawartych w nich cen najlepszy fachowiec, ci murarz, betoniarz, zbrojarz, mógł zarobić na dwa tygodnie od dwustu do, w najlepszym wypadku, czterystu pięćdziesięciu złotych, maksymalnie dziewięćset złotych na miesiąc, a i to w wyjątkowo sprzyjających okolicznościach, na dobrej robocie bez przestojów. Przeciętnie wypadało gorzej. Ja miałam wtedy pensji tysiąc osiemset złotych i była to pensja raczej nędzna, z racji wykształcenia powinnam była mieć dwa tysiące sto, ale nie miałam, bo mi nie dali i nie przyszło mi do głowy, żeby się o to awanturować. Pracownicy fizyczni mieli więcej rozumu i za dziewięćset w ogóle by nie pracowali.
Usiłowałam dociec, skąd to kretyństwo w cennikach i czy nie dałoby się czegoś zmienić, urealnić jakoś tych cen, aż wreszcie dotarło do mnie podstawowe świństwo. Mianowicie cenniki zostały zaniżone świadomie i specjalnie, bo „oni i tak sobie dokradną, a bezeciarz oszuka”.
Tym prostym sposobem zmuszono ludzi do złodziejstwa i oszustwa. Zmuszano tak przez wiele lat, a teraz się dziwimy, że to społeczeństwo takie kanciarskie. A niby jakie ma być po nauce kantu przez dwa pokolenia?
Z głupiej sytuacji zdawali sobie sprawę wszyscy. Nie wiem, jak na innych budowach, prawdopodobnie tak samo, ale na naszej sporządzano dodatkowe zarządzenia do bezetów. Tak się owe dokumenty nazywały. Obiekt był nietypowy, istniały na nim rozmaite utrudnienia, precyzowało się je na piśmie i przedsiębiorstwo wyrażało zgodę na wyższe ceny. Każde takie zarządzenie było na wagę złota, płaciło się według niego i ludzie mogli wyjść na swoje bez żadnego krętactwa, miały jednak ograniczony zakres. Nie wszystkich elementów i czynności dotyczyły, niektórych tylko, reszta opierała się na skandalicznym cenniku.
Jasne jest zatem, że musiałam ludziom dołgać.
Nie wszystkim, nie zawsze, ale jednak w dużym stopniu. Jako jednostka sprawna umysłowo, szybko wykryłam, że bezpiecznie łgać można tylko przy robotach zanikających. Na przykład, przewożenie taczkami gruzu. A diabli wiedzą, ile tego gruzu naprawdę było, nikt tego nigdy nie wykryje, jedyne czego należy pilnować, to żeby kubaturą gruzu nie przekroczyć całej kubatury budynku. Chyba że pochodził z wykopów, w których rozwalano stare, przedwojenne fundamenty, takie wykopy to była istna kopalnia złota. Ziemia była też niezła, nikt nie dojdzie, ile tej ziemi przerzucili z miejsca na miejsce. Ile drewna odpadowego przenieśli, ile barier ochronnych ustawili i rozebrali. Ziemią i gruzem, użytymi przeze mnie w szlachetnych celach, można by swobodnie przysypać cały Pałac Kultury, a słyszałam o takim bezeciarzu, który swoimi barierami BHP bez trudu ogrodziłby dookoła całą Europę.
Jednego tylko nie wolno było zrobić w żadnym wypadku, a mianowicie przekroczyć funduszu płac, który dla każdego kierownika budowy stanowił świętość absolutną. Przed wyznaczoną przez fundusz płac granicą znajdował się raj, za nią rozwierała się czarna otchłań, w której brzęczały więzienne łańcuchy i zgrzytali zębami prokuratorzy.
Fundusz płac zależał ściśle od wartości już wykonanej budowy i sumy pieniędzy, jaką zdzierało się z inwestora. Stanowił jakiś tam procent. Jeszcze o tym wtedy nie wiedziałam, osamotniona w bezetach nie miałam głowy i czasu do zdobywania dodatkowych informacji. Dopiero później, w obmiarach zorientowałam się w tym dokładniej.
To, że zjechałam na tyłku po glinie cztery metry w dół do wykopu, było drobiazgiem. Rozmazywanie się na deszczu kopiowego ołówka, którym należało prowadzić zapisy i wyliczenia w naturze, również przetrzymałam ulgowo. Najcięższe chwile przeżywałam bezpośrednio po zakończeniu bezetów, jeszcze przed podpisaniem ich przez kierownika i odesłaniem do centrali.
Cała klasa robotnicza przychodziła dowiadywać się o wysokość zarobków, przy czym przychodzili niekiedy za wcześnie, cykając po jednej osobie i przeszkadzając okropnie. Uzyskiwali pożądane informacje i łatwo zgadnąć, że nikt nigdy nie był w pełni zadowolony. Nawet jeśli sami potrafili sobie swój zarobek wyliczyć i wiedzieli, czego się mogą spodziewać, zawsze jakoś mieli nadzieję na coś lepszego. Lepszego nie było. Odium z reguły spadało na bezeciarza, bo mógł naliczyć więcej, jakby chciał, ale to świnia i nie chciał.
Mówili, co myślą na ten temat w formie łagodnej, bo byłam kobietą. Z rozgoryczeniem stwierdzali nawet, że „babę w bezetach posadzili, żeby człowiek, cholera, nawet odezwać się nie mógł!” Najczęściej padało życzenie: „Niech was wszystkich diabli wezmą!”, niektórzy, wychodząc, spluwali na progu, jeden mówił zawsze to samo:
— O, Polsko Ludowa! Jak ty dbasz o swoich synów!
Inny, rodem ze wsi, przy każdych bezetach klękał na oba kolana, klepał czapką w podłogę, bił pokłony i mówił sarkastycznie:
— Ja bardzo wielmożnemu panu kierownikowi dziękuję za mój zarobek…
Przy czym czynił to bez względu na wysokość zarobku oraz nieobecność kierownika, który w moim pokoju nie urzędował. Nie można go było nakłonić, żeby wstał z kolan co najmniej przez kwadrans, tak ze razem wziąwszy, przeklęczal na budowie ładne parę tygodni.
Wszyscy palili, ja wtedy jeszcze nie. W zasadzie nie miałam nic przeciwko papierosom, nie przeszkadzały mi, ale już po krótkim czasie byłam zmuszona wywiesić na drzwiach napis: „Zabrania się wchodzić ze sportami!” Normalny dym papierosowy znosiłam łatwo, nie wytrzymałam natomiast cudownego aromatu palonej gumy, palących się szmat, przegniłej słomy, suszonego łajna, trupiego odoru, spalonego rogu i kopyt oraz innych podobnych woni. Doświadczalnie stwierdziłam, że wszystkie wyżej wymienione produkty znajdowały się w naszych sportach, a część w ekstra mocnych.
Raz jedna grupa betoniarzy zdołała wyprowadzić mnie z równowagi. Było ich piętnastu chłopa doskonale dobranych, wszyscy jak jeden lenie, moczymordy, chuligani i już karani za nożownictwo. Obijali się przez dwa tygodnie, po czym grupowy spróbował zrobić ze mnie balona. Z uwagi na brak rzeczywiście wykonanych robót, powymyślał sobie rozmaite bzdury i usiłował je we mnie wmówić, łżąc jawnie i bezczelnie. Nie lubiłam tego, na korzyść robotników wolałam łgać sama, lepiej mi to wychodziło, przy tym akurat ta grupa na żadne względy nie zasługiwała. — Panie Kowalski kochany — powiedziałam w końcu, straciwszy cierpliwość. — Czego pan tak łże? Przecież w tym, co pan mówił, nie ma słowa prawdy. Wyście w tym okresie, poza betonowaniem stropu, nic kompletnie nie zrobili.
— Zrobili, nie zrobili, a pani policzyć musi, żeby każdy wyszedł — odparł mi na to zuchwale i poszedł sobie.
Zgniewał mnie rzetelnie. Policzyłam ich szczegółowo i nad wyraz dokładnie, według cennika, bez najmniejszego kłamstwa i przeoczenia. Wyszło coś okropnego, zarobek wahał się w granicach od stu dziewięćdziesięciu do dwustu siedemdziesięciu złotych, normalnie zarabiali blisko trzy razy tyle. Następnego dnia przyszli, wszyscy piętnastu, dowiadywać się o rezultaty. Jak zwykle siedziałam w pokoju sama i możliwe, że nawet się bałam, ale zaciętość była silniejsza. Stanęli za mną i powiedzieli:
— No, wieleź nam tam pani naliczyła? Wzięłam gotowy bezet i przeczytałam złym głosem nazwiska i sumy od góry do dołu. Skończyłam i zapanowała cisza absolutna. W tej ciszy ktoś powiedział takim tonem, że mi dreszcz po krzyżu przeleciał:
— To dużo.
Cisza nabrała złowrogiego oblicza. Skupiłam się w sobie, bo nie wyglądało to najlepiej.
— A dużo, panowie, dużo — przyznałam uprzejmie. — Wypłacę wam drobnymi i będziecie mogli oknami z tramwaju wyrzucać.
Rozładowałam atmosferę i uszłam z życiem. Byli wściekli, ale zaczęli sobie nawzajem mówić złośliwe dowcipy i opuścili pokój, tłocząc się w drzwiach. Jeszcze tego samego dnia odeszli z budowy i była to chyba dla nich szczególna łaska Opatrzności, bo nazajutrz rano cieśle rozszalowali parter hotelu dziennego, przez nich betonowany, i odkryli takie raki w słupach, takie dziury i wyrwy, że przez nie zbrojenie prześwitywało. Kierownik wpadł w szał. Latał dookoła tych słupów, siny na twarzy, i wrzeszczał:
— Gdzie ten zbrodniarz?! Gdzie ten bandyta?!
Sprowadźcie mi tych łobuzów z powrotem na budowę! Oni mnie do śmierci nie zapomną! To dranie! Moczymordy! Bandyci!
Zważywszy iż charakter miał wybuchowy, możliwe, że gdyby mu któryś z nich wpadł w ręce, rozszarpałby go na sztuki.
Oprócz bezetów, spadł na mnie obowiązek dokonywania wypłat, co było jawnym wykroczeniem, bo istniał jakiś przepis, wzbraniający bezeciarzowi dokonywania wypłat. Kierownik przepis miał w nosie, a ja o nim nie wiedziałam i spełniłam polecenie w przekonaniu, że powinnam.
Za pierwszym razem nie wiedziałam, jak to wygląda, nie przyszło mi do głowy, żeby wziąć ze sobą coś na pieniądze i przywiozłam z centrali osiemdziesiąt siedem tysięcy złotych, owinięte Trybuną. Ludu. Dobrze chociaż, że płatników rozwożono po budowach samochodem. Pojęłam wtedy, jak się robią rewolucje.
Za drzwiami mojego pokoju kłębił się żywioł. To nie były istoty ludzkie, to było coś gorszego niż lawina albo rozerwana zapora wodna. Dzicz. Wypłacałam tę forsę w szaleńczym pośpiechu drobnymi kwotami i potem nad wyraz dokładnie zrozumiałam, co oznacza określenie, że człowiek się czuje jak wyżęta szmata.
Dokonywałam tych wypłat mnóstwo, a zaraz przy jednej z pierwszych przytrafiło się wyjątkowe kretyństwo. Mieliśmy cały kompleks budów, trzy obiekty, każdy o innej nazwie i każdy należący do innego inwestora, rozliczało się je zatem pod każdym względem oddzielnie. Pracowało na nich dwóch Janów Baranowskich, jeden robotnik niewykwalifikowany, a drugi cieśla, każdy na innym budynku i każdy, oczywiście, na innym bezecie. Kretynki w rachubie rąbnęły się, dodały ich zarobki i wpisały jednemu, co było z ich strony ewidentnym niedbalstwem i przejawem doskonałej bezmyślności. Dostałam listę płacy, przyszedł pierwszy Baranowski, wypłaciłam tyle, ile mu się według listy należało i na razie był spokój. Po kilkunastu minutach dotarł do mnie drugi Baranowski, cieśla, po czym zaczęła się polka.
Trochę potrwało, zanim wykryłam błąd. Wypłata odbywała się w sobotę, a od poniedziałku rano wszyscy przystąpili do łapania się za głowę. Kierownik, wściekły na rachubę, wykrzykiwał, że bezwzględnie trzeba coś zrobić. Rachuba przez telefon twierdziła, że coś trzeba będzie zrobić. Baranowski–cieśla bardzo uprzejmie, ale stanowczo domagał się pieniędzy i żądał, żeby coś zrobić. Dokonano w końcu epokowego odkrycia. Najlepiej byłoby, gdyby Baranowski–robotnik zwrócił sumę należną Baranowskiemu–cieśli, trzeba go zatem do tego nakłonić.
Spróbowano uzyskać to znakomite rozwiązanie i wówczas wyszło na jaw najgorsze. Mianowicie Baranowski–robotnik przestał właśnie pracować nie tylko na naszej budowie, ale w ogóle w przedsiębiorstwie i w dodatku nie mieszka w Warszawie, tylko w Radzyminie.
Konsekwencje pomyłki powinien ponieść ten, kto ją popełnił. Tymczasem dziumdzie w rachubie nie zamierzały nawet podnieść tyłka z krzesła i dziś bardzo żałuję, że ich do tego nie zmusiłam, ale odezwał się mój idiotyczny charakter. Jeśli coś jest źle, trzeba to naprawić, ten głupi odruch trwa we mnie przez całe życie i zatruwa je potężnie. Baranowskiego–cieślę, który zapierał się przy swoich, bezsprzecznie słusznych, wymaganiach, miałam na głowie ja, a nie one, i to ja bardzo szybko straciłam cierpliwość, postanowiłam, że sama pojadę do Radzymina odszukać Baranowskiego–robotnika. Zabrałam listy płac oraz bezety obu Baranowskich i zażądałam od męża, żeby mnie zawiózł.
Mieliśmy już wtedy motor, WFM–kę. Nie pamiętam, jakim cudem udało nam się ją kupić, może była na przydział, a może na raty, w każdym razie wypadła tanio. Nie mieliśmy za to radia, pralki, lodówki, mebli, nie posiadałam przyzwoitego palta ani kiecek, ale zawsze byłam gotowa zamienić te nieruchawe dobra na pojazd mechaniczny. Motor stwarzał szalone i radosne możliwości, a mój mąż umiał go prowadzić. Ja zresztą też, tyle że nie miałam jeszcze prawa jazdy.
Ruszyliśmy w drogę po pracy i podróż to była nie do zapomnienia. Deszcz lał bez chwili przerwy, wcześnie robiło się ciemno, ponieważ nastał już październik, szosa do Radzymina wybrukowana była kostką, która na mokro nabierała cech lodowiska. Mąż uświadomił sobie, co robi, i przez cały czas wymyślał mi najgorszymi słowami, komunikując, że zgłupiałam kompletnie, kto nawalił, ten niech jedzie, wariatka, jeszcze i z niego idiotę zrobiłam, upadłam chyba na głowę i dużo więcej, ale na szczęście większości z tego nie słyszałam, bo miałam uszy zasłonięte chustką i nylonowym flakiem od deszczu. Wymyślał, ale jechał, a to było najważniejsze.
Do Radzymina dotarliśmy po ciemku. Znalazłam mieszkanie Baranowskiego, jego samego nie było, ale rodzina pchnęła posłańca i po pół godzinie przyszedł. Przystąpiłam do wyjaśnień, prezentując dokumenty, mąż mi nawet zaczął pomagać, i nastąpił cud. Posępny i niezadowolony Baranowski–robotnik zwrócił pieniądze Baranowskiego–cieśli.
Bez trudu odgadłam, jak to się stało, że jeszcze ich nie wydał. Sam wiedział, że coś nie gra i taką dużą sumę dostał przez pomyłkę, bo należało mu się około trzystu złotych, a wziął przeszło tysiąc, na wszelki wypadek wolał zatem przeczekać. Sporządziłam odpowiednie pismo, podziękowałam mu za szlachetne podejście do sprawy i w potokach deszczu wróciliśmy do stolicy.
W ten sposób sama, własną ręką, przyczyniłam się do demoralizacji społeczeństwa. Zdjęłam z tych bab w rachubie poczucie odpowiedzialności, a to jest właśnie to coś, czego narodowi od lat brakuje. Wygłupiłam się, no trudno, przepadło.
Dostałam pomocnika. Wrócił z wojska technik, niejaki Zdzisio, stały pracownik przedsiębiorstwa, na robocie się znał, czym prędzej wtryniłam mu do liczenia wysoce pracochłonnych cieśli i odrobinę odetchnęłam. Zaczęłam dostrzegać współpracowników, stanowiących resztę personelu technicznego.
W skład naszego kompleksu wchodził już wtedy Dom Chłopa razem z hotelem dziennym, pawilon meblowy przy Przeskok, biurowiec i mieszkaniówka NBP przy Wareckiej i ruszał właśnie jeszcze jeden budynek mieszkalny, stojący szczytem do Wareckiej i noszący, nie wiadomo dlaczego, nazwę Nowy Świat 21. Kierownikiem tego całego naboju był ów starszy pan, który mnie przyjmował do pracy, przedwojenny bon viveur, czarujący prywatnie i koszmarny służbowo. Miał fioła na tle punktualności, za jedną minutę spóźnienia robił dzikie piekło i wciąż opowiadał nam z naciskiem, iż posiadał niegdyś cudownie piękną narzeczoną, z którą zerwał, bo się spóźniała na randki. Wymagał od nas katorżniczej pracy, doprowadzając personel do wyrabiania trzystu procent normy.
W głowę zachodzę, co za kretyn te normy układał i wyliczał. Norma na jednego bezeciarza wynosiła pięćdziesięciu ludzi, przy założeniu, że w bezetach siedzi debil, miała pewien sens, może ów normowszczyk to właśnie zakładał. Każdy powyżej debila, mógł ją wyrobić dłubiąc w nosie, chodząc na kawę i stojąc w ogonku po kiełbasę, szczególnie jeśli te pięćdziesiąt sztuk pracowało na jednej budowie. Setkę można było odwalić bezproblemowo.
U nas jednak zaludnienie na wszystkich budowach dochodziło do dwustu osiemdziesięciu robotników, a w dodatku różne grupy w ciągu jednych dwóch tygodni pracowały na różnych budowach i w bezetach należało to uwzględnić. Bywało, że dla takiej jednej grupy robiło się trzy oddzielne bezety i razem wziąwszy, te trzysta procent normy stało się trwałe. Co gorsza, nie można było rozłożyć sobie zajęć na cały dwutygodniowy okres, bo odbierać robotę należało dopiero wtedy, kiedy została wykonana, pierwszy tydzień zatem był ulgowy, drugi natomiast przypominał koniec świata. Siedzieliśmy do siódmej albo ósmej wieczorem, nie mając nawet sekundy oddechu. o podwyżkach szef nie chciał słyszeć.
W pewnym stopniu ratowały nas umowy, sporządzane awansem. Budynki wznoszone były na podstawie projektu, ilość różnych robót podstawowych można było wyliczyć z dokumentacji, wycenić i potem wystarczał jeden rzut oka, żeby sprawdzić, ile z tego zostało zrobione. Brało się odpowiedni procent umowy i po krzyku. W związku z tym ten ulgowy pierwszy tydzień poświęcaliśmy wykonaniu umów i tylko dzięki nim udawało się odsyłać bezety do centrali w terminie.
Szef miał dwóch zastępców. Jeden z nich, Edmund, należał do nielicznego grona właściwych ludzi na właściwych miejscach, budowę miał w małym palcu i wielokrotnie bywał dla nas jedyną podporą. Drugi, Sławeczek, pracował w wykonawstwie o dwa miesiące dłużej niż ja i o tyleż więcej posiadał wiadomości. Przerażony śmiertelnie swoim stanowiskiem, potrafił zerwać się ze snu i przylecieć na budowę o wpół do szóstej rano, bo mu się śniło, że zbrojarze zapomnieli włożyć w podciąg jeden pręt o 16. Z zawodu był konstruktorem po lądówce, pochodził z dobrej rodziny, został delikatnie wychowany i słowo „cholera” długi czas nie przechodziło mu przez usta, nie mówiąc o wypowiedziach ostrzejszych. Budził sympatię, a zarazem stanowił dla nas nieustające źródło uciechy.
Oprócz sekcji bezetów istniała sekcja obmiarów. W obmiarach siedziały dwie osoby, świetny technik, Irek, bardzo przystojny chłopak w typie Mefista, oraz inżynier konstruktor, Krystyna. Nazwisko nosiła historyczne, nie wyjawię go oczywiście, bo rodzina mogłaby się na mnie obrazić, w każdym razie tego kozła z zadnią nogą w herbie chyba miała. Usiłowała temperować i umoralniać Irka, który z upodobaniem odgrywał rolę chuligana, dziwkarza i pijaka, w miarę możności niebezpiecznego dla otoczenia.
Krystyna powiadomiła mnie, jak się należy kontaktować z centralą, gdzie urzędował kierownik rachuby, czy innych finansów, nazwiskiem Karabin.
— Dzwoni się — rzekła melancholijnie — i trzeba powiedzieć: z Karabinem chciałam. Takie tu panują zwyczaje. I wie pani, ciągle mam opory, bo nie jestem pewna, czy Karabin chciał ze mną…
Irek naraził mi się straszliwie prawie na samym początku. Warunki w naszym baraku panowały raczej spartańskie, ale maszynka elektryczna istniała i stała w pokoju pisarza budowy, naprzeciwko bezeciarzy. Osobiście nabyłam czajnik dla przyrządzania herbaty, bo jadanie śniadań na sucho było nieznośne, Irek zaś w tym czajniku ugotował sobie grzybową zupkę z kaszką. Miałam akurat mnóstwo roboty, z trudem wyrwałam wolną chwilę, śmiertelnie głodna, postanowiłam szybko zaparzyć herbatę i spożyć posiłek, wpadłam do sekretariatu i natknęłam się na wesoło bulgoczącą gęstą ciecz, przetykaną białymi kropkami. Dostałam ataku furii, złapałam czajnik i jego zawartość wylałam do wychodka, na co wezwany krzykiem świadków Irek zareagował gwałtownie, acz niesłychanie wytwornie. Dopadł mnie, kiedy wytrząsałam resztki.
— Pani jest uprzejma wylewać moją własność! — ryczał z oburzeniem w tym wychodku.
— Pan był uprzejmy nie zauważyć, że to jest czajnik! — wrzeszczałam wzajemnie. — Naczynie do herbaty!!!
Zwabiony naszymi krzykami personel zgromadził się u wrót pomieszczenia i z wielkim zainteresowaniem oczekiwał rozwoju awantury. Rozczarowaliśmy ich okropnie, nie waląc się tym czajnikiem po głowach i poprzestając na wysoce salonowych obelgach. Przez parę tygodni potem byliśmy na siebie obrażeni i unikaliśmy kontaktów, co było o tyle łatwe, że nasze pokoje znajdowały się na dwóch przeciwnych końcach korytarza. Nie miałam zamiaru rozmawiać z awanturniczym półgłówkiem, który nie odróżnia herbaty od pomyj.
Pogodził nas pożar. Wybuchł w pakamerze na dole, akurat pod pokojem bezeciarzy. Zdzisia nie było, szefa nie było, w obliczu dymu wydobywającego się spod podłogi zawiesiłam na kołku obrazę i wezwałam Irka na pomoc, bo pożar na budowle nie jest zjawiskiem rozweselającym. Przyleciał i wykazał się zarówno przytomnością umysłu, jak i bohaterstwem. Wywalił drzwi, wdarł się do pomieszczenia i ugasił płonące szmaty. Szef złożył mu potem uroczyste podziękowanie, a mój współpracownik, Zdzisio, omal się nie pochorował z zawiści.
Zawiść miała swoje uzasadnienie. Jako pisarz budowy pracowała wtedy u nas niejaka Ada, trochę zwariowana blondynka, młoda rozwódka z dzieckiem. Pisarz budowy to była osoba, która załatwiała wszystko. Kontrolę i zarobki cieciów, zasiłki chorobowe, świadczenia socjalne z dodatkami rodzinnymi na czele, wypłaty dla personelu technicznego, jakieś sprawy administracyjne, ponadto piastowała stanowisko sekretarki osobistej wszystkich kierowników. Pisarzem była Ada, a Zdzisio zaczynał właśnie za nią latać, co później skończyło się ślubem.
Wcześniej zaś z całej siły chciał okazać się prawdziwym mężczyzną i nie mógł odżałować, że ten pożar padł na Irka, a nie na niego. Wynikła z tego scena dość niezwykła, której szczegóły dzięki reportażowi mogę podać bez trudu, z dialogami włącznie.
Pola do działania dostarczył wychodek. Przed wyjściem z pracy wszyscy się tam pchali, tymczasem pomieszczenie ciągle było zamknięte. Zajęte znaczy, normalna sprawa. Czas jakiś zachowywano spokój, wreszcie jednak powszechną uwagę zwrócił fakt, że zajęte jest zbyt długo. Osoby zainteresowane zaczęły najpierw grzecznie pukać, potem zaś dobijać się energicznie i wydawać pytające okrzyki. Nie wiadomo było, kto tam siedzi, więc okrzyki brzmiały bezosobowo.
Odpowiedź żadna nie padła, reakcji z wnętrza nie doczekał się nikt. Zgromadzenie pod drzwiami już było liczne, spojrzeliśmy po sobie, żeby sprawdzić, kogo brakuje. Nikogo, wszyscy w komplecie. Co też to mogło zatem znaczyć? Trudno przypuścić, że przyszedł ktoś z ulicy, siedzi tam teraz i boi się wyjść, po krótkich rozważaniach zgodnie uznaliśmy, że ktoś się w tym wychodku powiesił i sensacja zaczęła warczeć w powietrzu.
Niesłychanie przejęty Zdzisio ujrzał nagle szansę dla siebie, pod drzwiami wychodka stała również Ada. Przyniósł krzesło i długi, zakrzywiony na końcu drut, wlazł na to krzesło, wetknął rękę przez dziurę pod stropem i zaczął szturchać drutem w haczyk od wewnątrz, usiłując go podnieść.
Cały dowcip polegał na tym, że owe drzwi były zamknięte na zwyczajny haczyk, przybity w środku. Gdyby miały zamek zatrzaskowy, można by mniemać, że zatrzasnęło się samo. Gdyby zamykano je na klucz, wyjaśnienie sprawy również byłoby proste, ktoś zamknął po wyjściu i zgubił klucz. Haczyk nie stwarzał takich możliwości, w żaden sposób nie dawało się nim manipulować od zewnętrznej strony, ktoś musiał zatem znajdować się w środku. Przekonanie, że ten ktoś umarł, rosło i twardniało, intrygujące było przy tym, kto to może być. Na korytarzu stali już także majstrowie i magazynierzy. Nikomu jeszcze na razie nie przyszło do głowy przyniesienie siekiery, może dlatego, że za naprawę drzwi trzeba by później cieślom zapłacić, a może dzięki Zdzisiowi, który zaczął od szturchania drutem.
Wygodne to nie było. Szturchał i szturchał w nieskończoność, aż Krystyna straciła cierpliwość.
— Pan to źle robi! — krzyknęła. — Niech mnie pan puści, ja spróbuję!
Zdzisio twardo tkwił na krześle, nie udzielając odpowiedzi. Krystyna zaczęła go spychać.
— To nie tak trzeba! Pan nim prztyka za daleko! Mówię panu, niech mi pan pozwoli tam wejść! Pan jest niedojda!
— No puść ją pan, niech spróbuje! — odezwał się jeden z majstrów. — Kobiety mają lżejszą rękę.
Zdzisio, obrażony, zlazł z krzesła i wręczył Krystynie drut.
— A proszę, proszę, niech pani będzie mniejsza niedojda.
Teraz zaczęła szturchać Krystyna. Poczerwieniała z wysiłku, zamknęła oczy i z natchnioną twarzą szturchała, również nie mogąc trafić w haczyk. Zdzisio przyglądał się jej z ponurą satysfakcją, ale też długo nie wytrzymał.
— Źle pani szturcha! To nie dla kobiety zajęcie! Niech mi pani to odda!
Krystyna posłusznie zlazła i znów zaczął Zdzisio. Zainteresowanie wzrastało, nikt nie szedł do domu, chociaż dawno skończyły się godziny pracy. Wszyscy po kolei przykładali oko do wąskiej szpary w drzwiach, usiłując dojrzeć coś w środku, ale nic nie było widać.
— Wykitował na sedesie — orzekł Irek, zajęty rachunkami u siebie w pokoju i przybiegający tylko co jakiś czas po informacje. — Dlatego go nie widać. Pośpieszcie się z tymi drzwiami, bo o wpół do piątej jestem umówiony na mieście.
Czerwony i rozczochrany Zdzisio uporczywie usiłował okazać się mężczyzną za pomocą zakrzywionego na końcu metrowej długości drutu i zamkniętych na głucho drzwi do wychodka. Niestety, wciąż z negatywnym rezultatem.
W trakcie tego szturchania wrócił Edmund, który na samym początku zabawy zostawił nas i poszedł na budowę.
— Jeszcze tu stoicie? — zdumiał się. — Co z tym wisielcem?
— Zaraz otworzę — mruknął Zdzisio spod sufitu. — Bardzo ciężka sprawa.
Edmund rozsunął nas na boki, oparł się o przeciwległą ścianę i kopnął prawidłowo drzwi. Haczyk nie puścił, ale zrobiła się szeroka szpara. Wetknął w nią ołówek, podniósł haczyk i drzwi do tajemnicy stanęły otworem. Zachłannie zajrzeliśmy do środka.
Wychodek był pusty.
Przez chwilę staliśmy w milczeniu, aż w środek znieruchomiałej grupy wpadł Irek, zaintrygowany nagłą ciszą. Na moment też oniemiał, a potem krzyknął z oburzeniem:
— Jak to?! Gdzie nieboszczyk?!
— Uciekł na twój widok — odparła bez namysłu Ada.
Żywa dyskusja wybuchła od razu i odgadliśmy, że kretyński haczyk musiał stać pionowo, uniesiony do góry, ktoś wychodząc trzasnął drzwiami i wówczas opadł, trafiając w metalową pętelkę. Innego wytłumaczenia nie było. Rozczarowaniu dali wyraz wszyscy, a Zdzisia, dodatkowo, przepełniło głębokie rozgoryczenie.
Niebotycznie potężną atrakcją stał się zasadniczy moment budowy Domu Chłopa, mianowicie betonowanie stropu nad antresolą. Był to strop złożony z dwóch płyt, dolnej i górnej, pomiędzy nimi znajdowały się liczne belki i podciągi, gęsto zbrojone, a wszystko razem miało grubości metr. Cała operacja wymagała znakomitej organizacji pracy, bo cieśle i betoniarze musieli iść tuż za sobą, szalując, zalewając i rozdeskowywując betonowe elementy, wszystko we właściwej chwili, żeby beton dobrze związał. Na pomostach do przewożenia betonu ustawicznie tkwił wielki tłum ludzi, przeszkadzało to zbiegowisko beznadziejnie, ale zbrojenia w belkach były tak gęste, że każdy chciał na własne oczy zobaczyć, czy beton w to wejdzie. Wibrowany był oczywiście, bez tego by się nie ułożył. Cały czas betonowania antresoli spędziliśmy na stropie, przy czym, szczególnym trafem* pogoda, mimo późnej jesieni, była bardzo piękna. Popsuła się dopiero później, po zakończeniu betonowania, a za to przed zalaniem górnej płyty, co miało śmieszne skutki.
Półprzytomny z przejęcia Sławeczek pilnował zbrojenia i pchał gdzie się dało dodatkowe pręty, żeby aby przypadkiem nie było za słabo. Sam diabeł potem nie mógł trafić za tymi dodatkami, nikt już nie wiedział, gdzie było dołożone, a gdzie nie i ile tego szmelcu naprawdę poszło. Wykorzystywałam to z całej siły licząc zbrojarzy i wreszcie mogli przyzwoicie zarobić.
Wszystkie ceny na naszą antresolę zostały podwyższone, bo robota była nietypowa. Zarabiali doskonale bez żadnego łgarstwa nie tylko zbrojarze, ale także betoniarze i cieśle, mniej wybuchało awantur, budowa miała olbrzymi przerób i w ogóle dla wszystkich były to złote czasy, długo potem z żalem wspominane.
Przez cały czas liczyłam zbrojarzy, co było zajęciem zupełnie koszmarnym. Stal zbrojeniowa w konstrukcji żelbetowej składa się z tysięcy prętów i pręcików o najrozmaitszych kształtach i przekrojach. Liczyło się to draństwo w tonach, ale na każdy element konstrukcji, na każdy przekrój i na każdą czynność była inna cena i z łatwością mogło to człowieka doprowadzić do obłędu. W dodatku część stali przychodziła na budowę odpowiednio wygięta i przycięta, a część nie, albo wygięta niewłaściwie. W wielu elementach Sławeczek kazał różne rzeczy zmieniać albo uzupełniać, te polecenia zaś grupowy zbrojarz miał nabazgrane czerwonym ołówkiem na papierze po salcesonie, lub też innych produktach spożywczych. Niekiedy używano nawet stali pozostałej z rozbiórki starych konstrukcji i razem wziąwszy, robił się z tego nieprawdopodobny galimatias. Całe godziny spędzałam w towarzystwie pana Józia, młodego, sympatycznego faceta i doskonałego fachowca, wyliczającego setki kilometrów bieżących ósemek, czternastek, dwudziestek, okrągłych i grzebieniowatych, mnożąc je przez ciężar, uwzględniając wszystkie gięcia, cięcia i wiązania, i to wyłącznie po to, żeby wreszcie powiedzieć:
— No, panie Józiu kochany, a teraz mów pan, skąd zaczynamy łgać.
Bez łgarstwa się obejść nie mogło. W tym całym kretyńskim cenniku ceny dla zbrojarzy wyglądały najgorzej. Przy największym pośpiechu i najbardziej wydajnej pracy nie mogli, według nich, zarobić więcej niż pięćset złotych na dwa tygodnie. A zbrojarz to był fachowiec, który na dwa tygodnie musiał mieć co najmniej tysiąc sto albo tysiąc dwieście. Skądś te pieniądze należało dla nich wydłubać, zaczynałam gimnastykę umysłową i wykorzystywałam każdy nadprogramowy słupek i każdą beleczkę.
— Strzemiona do słupów przyszły złe i musieliśmy przerabiać — mówił pan Józio.
— Do wszystkich słupów?
— Nie, do tych większych, przy zewnętrznych przęsłach, ale niech pani pisze, że do wszystkich.
Pisałam, że do wszystkich i obliczałam gięcia na sztuki, bo wypadało nieco drożej, a przeginanie strzemion to nietypowa robota. Na sztuki można było liczyć tylko nietypowe.
— Mało, niech pan wymyśli coś więcej.
Pan Józio myślał intensywnie z otępiałym wyrazem twarzy.
— Przy klatce schodowej dodaliśmy dwie beleczki przy podestach. Ze starego żelaza.
— Na ilu kondygnacjach?
— Na dwóch.
Pisałam, że na sześciu. Stare żelazo dawało korzyść dodatkową, trzeba je było prostować i czyścić z rdzy. Nikt oczywiście nigdy tego nie robił, ale cennik uwzględniał. Dokładałam jeszcze strzemionka, przerabiane z jakichś innych, nie pasujących, i powoli zbliżałam się do końca.
— No to jeszcze dołgamy tylko ze sto pięćdziesiąt złotych i starczy.
— Za sto pięćdziesiąt złotych to pani może naliczyć przenoszenia.
Pan Józio ze swoją grupą nosił ten szmelc po całym placu budowy, do giętarki, do nożyc i jeszcze dodatkowo po schodach. Rzadko można ich było przy tym zajęciu zobaczyć, ale w bezetach robili to ustawicznie. Podstawą owych bezetów był niezaprzeczalny fakt, że żelazo samo nie chodzi, a nie istniał taki kierowca i taki dźwigowy, który by się przyznał, że miał kiedykolwiek do czynienia z jednym najmarniejszym pręcikiem.
Dzięki tym wszystkim machlojkom mieliśmy święty spokój ze zbrojarzami. Doskonale zgrana grupa świetnych fachowców, która wcześniej zbroiła między innymi Pałac Kultury i na której można było w pełni polegać, wytrwała na naszych budowach do końca.
Cały powyższy dialog pochodzi z mojego reportażu i został zapisany dosłownie. Maszynopis owego reportażu niewątpliwie komuś pokazałam, bo obca ręka ujęła stronę w klamrę i zaleciła na marginesie: „Trochę to trzeba dyplomatyczniej”…
Odmiennego rodzaju problem miałam z panem Władziem, grupowym betoniarzy. Pan Władzio był to doskonały pracownik, osobnik nader sympatyczny, ale żywił osobliwą awersję do czasowników. W przerwach między laniem betonu grupa, żeby nie mieć przestoju, robiła wszystko i przy odbiorze robót zaczynały się moje kłopoty.
Pan Władzio prowadził mnie w upatrzone miejsce, czynił zamaszysty gest ręką i mówił:
— To drewno.
— Co to drewno?
— No, to drewno.
— Ale CO to drewno?!
Pan Władzio przyglądał mi się z niesmakiem i wyjaśniał:
— Całe nasze.
Na placu budowy bezsprzecznie leżało drewno. Deski, stemple, kantówka, odpadki, poukładane w wielkie stosy. No i co mi z tego? Drewno jest, ale co oni z tym drewnem robili? Nosili je, układali, rozładowywali z ciężarówek, bo ja wiem, co jeszcze można z drewnem robić?
— Panie Władziu, bądź pan człowiekiem, powiedz pan jaki czasownik. Coście z tym drewnem robili?
— Wyciągaliśmy z piwnicy. To, co po cieślach zostało.
— No, to chyba tylko opałowe?
— A czy ja mówię, że inne? Pewno, że opałowe. Opisałam drewno. Pan Władzio, odczekawszy cierpliwie, ruszył znów przed siebie i zaprowadził mnie na drugi koniec placu budowy.
— Ten gruz — oznajmił z triumfem, zataczając ręką półkole równie wielkie, jak poprzednio. Przed nami leżały trzy góry gruzu ceglanego.
— CO ten gruz?
— No mówię. Ten gruz.
— Mów pan, do pioruna, coś pan z tym gruzem robił?! Woziliście go taczkami? Przerzucaliście skądś? Nosiliście w kubełku?
— Tłukliśmy…
Czasem pan Władzio zaciemniał sytuację jeszcze bardziej. Zaprowadził mnie raz do piwnicy i pokazał kilka wąskich głębokich wykopów.
— Te doły — zawiadomił.
— Kopaliście je? — spytałam, pewna, że tak, i już zaczęłam notować.
— Nie, będziemy zasypywać…
I tak było zawsze. W końcu zaczęłam mieć wątpliwości nawet przy betonowaniu, bo kto ich tam wie, a może betonowała inna grupa, a oni tylko rozszalowali…
Zima przebiegła wysoce rozrywkowo, centralne ogrzewanie w naszym baraku jeszcze nie działało i temperatura w środku była taka sama jak na zewnątrz. O poranku rozgrywały się śmieszne sceny, bo człowiek odruchowo zdejmował okrycie i w szalonym pośpiechu zakładał je z powrotem. Siedzieliśmy w paltach, szalikach, czapkach i kostniały nam tylko prawe ręce, trudno bowiem pisać w rękawiczkach. Pierwsza pomoc pojawiła się w postaci kółka hula–hop, wykonawszy tysiąc obrotów, można było wytrzymać pół godziny nawet bez wierzchniej odzieży. Szef tępił gimnastykę, ale bez przekonania, w końcu zdawał sobie sprawę z panującego mrozu. Potem Irek wyprodukował dwa piękne piecyki z pustaków Ackermanna i kawałków spirali i oba grzały zaskakująco porządnie, ja zaś przyniosłam służbowy piecyk mojego męża, również chałupniczej roboty. Trzymaliśmy te luksusy pod stołem, żeby nie nadziały się na nie kontrole BHP.
Robota była gorsza niż na jesieni. Wprawdzie w czasie trzaskającego mrozu praca na świeżym powietrzu ustawała, ale nic nam z tego nie przychodziło, bo niezależnie od tego, czy człowiek zarobił pięćdziesiąt złotych, czy tysiąc, policzyć go należało. Do tego jeszcze dochodziły różne głupoty, na przykład noszenie mat słomianych i tu znów odznaczał się doskonały cennik. Maty słomiane ważą tyle co kot napłakał, a liczyło się je w tonach, człowiek nosił te maty cały dzień i zarobił jedenaście złotych pięćdziesiąt groszy, co niby z takim fantem zrobić? Rozpacz nas ogarniała i ratowaliśmy się odgarnianiem śniegu, który robił nam tę grzeczność, że padał. Do dyspozycji mieliśmy jeszcze transport drewna opałowego, palenie ognia i grzanie wody, bo w zimie do zapraw i betonów używa się gorącej wody. Drewno też było beznadziejne, ale już lepsze niż te maty, liczyło się je bowiem w metrach sześciennych. Na dobrą sprawę, spaliliśmy wtedy w tych bezetach wszelkie drewno z całej Warszawy i oprócz tego jeszcze trochę.
O gorącej herbacie z ćwiartką wódki już nawet nie wspominam. Każdy rozumie, że bez tego gremialnie padlibyśmy na zapalenie płuc.
Wiosną pawilon meblowy przy Przeskok zaczął pokazywać, co potrafi. Klątwa jakaś nad tą budową ciążyła przez cały czas jej trwania.
Którejś soboty, wychodząc z pracy o piątej, spotkałam po drodze ciecia.
— Dobrze, że pani inżynierowa jeszcze jest — rzekł z zadowoleniem — bo tam na pawilonie woda się leje.
— Jaka woda? Skąd?
— A ze ściany, z wykopu się leje. Już pół dołu naleciało.
Popędziłam obejrzeć zjawisko, ciec wcale nie przesadził, wróciłam do baraku i zadzwoniłam do szefa. Mieszkał blisko, pojawił się po dziesięciu minutach, z pogotowiem wodociągów dał sobie spokój, chociaż lało się z normalnej wodociągowej rury. Kazał zatkać to własnym przemysłem i dopilnował wykonania.
Dwa dni zaledwie minęły, kiedy siedząc przy otwartym oknie, poczułam słaby zapach gazu. Gazu w naszym baraku nigdy nie było. Ledwo zaczęłam węszyć, ujrzałam jednego z majstrów, pędzącego po schodach, wpadł do kierownika, zdążyłam za nim.
— Panie inżynierze, na pawilonie gaz wali, że podejść nie można!
Szefa poderwało.
— Skąd…?!
— Z północnej ściany! Koparka rurę przerwała!
— Rany boskie…!!!
Bez pogotowia gazowni tym razem się nie obeszło. Zgłosiłam propozycję, żeby to może podpalić, nie będzie tak śmierdziało i cud, że stary nie zabił mnie wzrokiem. Runął na korytarz za biegnącym majstrem.
— Panie Antoni!!! Na miłosierdzie pańskie, z papierosami tam z daleka…!!!
Pogotowie gazowni nadjechało szybko i załatwiło sprawę, ale odór wisiał nad Śródmieściem jeszcze parę dni. Do wykopu ciągle napływała woda.
Kiedy chyba w rok później przyszedł z pawilonu Zdzisio i tajemniczym głosem oznajmił, że w ledwie rozpoczętym budynku znaleziono trotyl, wszyscy, z wyjątkiem szefa, ucieszyli się ogromnie. Może ten upiorny kurnik wyleci w powietrze i będzie z nim spokój. Niestety, nie trotyl to był, tylko zwyczajna siarka i doczekaliśmy chwili, kiedy całkiem nie było wiadomo, co zrobić, bo woda zalała wymurowane już kanały CO. Wówczas dopiero wyszło na jaw, że po przekątnej budynku płynie podziemny strumień, najzupełniej naturalny i przesadnie obfity, trzeba zatem albo robić wanny, albo całkowicie zrezygnować z podziemnych instalacji.
Chwila to była piękna, którą uświetniłam, na ile zdołałam. Cały personel z kierownictwem i przedstawicielem inwestora włącznie stał na ściankach kanałów, pod naszymi nogami zaś trwała czarna nieruchoma toń. Podziemny krajobraz wyglądał tak więcej upiornie, wszyscy milczeli posępnie i rozpaczliwie i czym prędzej wykorzystałam niepowtarzalny moment.
— Popatrzcie — powiedziałam złowieszczo — a w tej wodzie pokazuje się teraz zamordowany trup i o, proszę, łbem tak robi w tę ściankę puk… puk… puk…
Nikt nie wleciał do kanału, co wręcz było dziwne, bo wstrząsnęłam nimi potężnie. Zdopingowane koszmarną wizją grono podjęło męską decyzję, budowę przejął Edmund, jedyny człowiek, który mógł jej dać radę, chociaż bardzo nie chciał. Co nie przeszkadzało, że w ostatniej fazie całe szkło okazało się do niczego nie przydatne, bo konstrukcja usiadła i zbyt wcześnie sprowadzone szyby nie pasowały.
Gdzieś pod koniec lata personel nam się powiększył. Wszystkie cztery budowy szły już pełną parą, a pawilon przysparzał kłopotów, co drugi tydzień siedzieliśmy w pracy do dziewiątej wieczorem, oddawaliśmy bezety w ostatniej chwili i ktoś widocznie zauważył, że z tą normą na osobę coś nie gra; Dołożyli nam trzeciego pracownika, pracownikiem zaś była Boźenka Kucharska, która przed wojną, we wczesnym dzieciństwie, mieszkała w tym samym domu co Janka i razem bawiły się w piasku. Odkrycia, iż pośrednio znamy się prawie od urodzenia, dokonałyśmy w godzinach nieco późniejszych, na imieninach majstra Antoniego, przedtem szef kazał mi ją wprowadzić.
— Chyba mnie ktoś przeklął — rzekł przy tym ze wstrętem. — Znów kobieta i znów taka, co nic nie umie.
Wprowadziłam ją, dlaczego nie. Do pokoju. Na nic więcej nie było czasu, bo trafiła okropnie, termin oddania bezetów wisiał nam nad karkiem. Wyglądała, jakby ją ktoś huknął ciężką pałą w ciemię, a całe wprowadzenie zapisałam prawie na bieżąco.
Natychmiast po wkroczeniu do pomieszczenia krzyknęła:
— Ja nic nie umiem! Zabrzmiało mi to nader znajomo.
— Nie szkodzi — pocieszyłam ją. — Ja też nic nie umiałam. Niech pani na razie siada i nie zawraca nam głowy, bo nie mamy czasu.
— Ale ja naprawdę nic nie umiem!
— To się pani nauczy. Siada pani, czy nie?
— Ale ja chcę coś robić!
— Jeszcze się pani narobi. No siedź pani, do licha ciężkiego!
Usiadła. Byłam pełna współczucia i zrozumienia dla jej ignorancji budowlanej, odezwało się moje dobre serce, mimo braku czasu spróbowałam jej coś wyjaśnić.
— Tu się liczy ludzi — powiedziałam, grzebiąc w papierach.
— Na sztuki? — zainteresowała się gwałtownie Bożenka.
— Nie, na kopy — mruknął Zdzisio, nie podnosząc głowy znad szpargałów.
Spojrzałam na niego z wyrzutem i w tym momencie wszedł pan Władzio. Odwróciłam się do niego.
— Jutro niech pan przyjdzie, panie Władziu! Jeszcze mi dla pana tysiąc złotych brakuje!
Pan Władzio szastnął nogą.
— Co to jest dla pani tysiąc złotych. Niech będzie jutro, byle było po co.
Podjęłam wyjaśnienia, mając mgliste wrażenie, że coś po drodze musiałam opuścić.
— Wie pani, cała trudność leży w tym, żeby ludzie wyszli. Jak nie wyjdą, to się robi na budowie Sodoma i Gomora. Ten człowiek, co tu był, to betoniarz. Już drugi dzień się nad nimi męczę, mieli ciężką robotę i muszą dobrze wyjść.
— A jak wyjdą, to już nie wrócą? — spytała Bożenka.
— Co…? Przeciwnie, wrócą. To znaczy nie, zostaną. Jakby nie wyszli, to by poszli, a teraz, w lecie, trudno dostać nowych.
— A dokąd oni wychodzą? Na korytarz? Pomyślałam, że to chyba kretynka, przecież jej tak jasno tłumaczę! Zdzisio podniósł się z krzesła i powiedział:
— Idę wykończyć Lewandowskiego. Gdzie pani ma żółte?
— W szafie.
Wziął żółte i wyszedł. Bożenka objęła głowę rękami, łokcie oparła na stole i spojrzała na mnie ze skrajną rozpaczą.
— Co on powiedział?! Kogo on chce wykończyć?! Czy wy tu mordujecie tych ludzi?! Co pani ma, na litość boską, żółtego?! Czy ja też muszę mieć żółte?!
Przyjrzałam się jej uważnie, doszłam do wniosku, że nie jest dobrze i odłożyłam ołówek.
— Poszedł zmierzyć resztę roboty Lewandowskiego, żeby wykończyć jego bezet. Żółte to jest książka odbioru robót, gdzie się wszystko zapisuje, ma żółty kolor w odróżnieniu od innych dokumentów, które mają inne kolory. Już pani rozumie?
Boźenka wyjęła ręce z włosów i odetchnęła głęboko.
— Rozumiem, chociaż na razie tylko to, co pani przed chwilą powiedziała. Więcej nic.
— Nie szkodzi, za tydzień zrozumie pani wszystko — zapewniłam ją proroczo i zabrałam się do roboty.
Imieniny majstra Antoniego, które odbyły się tego samego dnia w godzinach nadliczbowych, ustawiły ją do pionu, na sam widok szklanki z czystą wyborową odzyskała sprawność umysłu. Po tygodniu rzeczywiście zrozumiała wszystko. Była po studiach, na budowę przyszła tak samo jak ja dla zrobienia uprawnień budowlanych. W przyjaźni pozostajemy po dziś dzień i została przeze mnie użyta w pewnym stopniu w Skarbach, w charakterze pani Kawałkiewiczowej.
Zaraz potem, we wrześniu, wybuchło straszne piekło, ponieważ Krystyna poszła na urlop. Szef miał głęboki wstręt do urlopów, mimo wcześniejszego planowania i ustalania terminów nie chciał ich dawać i koniec. Trzeba było rozwijać całą kampanię, zaczynając ją o miesiąc wcześniej, używać podstępów i wybiegów, żeby jakiś urlop w końcu zdobyć, niezależnie od tego, że pracę należało mieć odwaloną z wyprzedzeniem, dla uniknięcia zaległości.
Krystyna się zbuntowała. Złożyła podanie, szef, jak zwykle, schował je do szuflady, ona zaś właściwego dnia po prostu nie przyszła do pracy, przysyłając potem pozdrowienia z wczasów. Szef dostał szału i wylał ją z roboty, a skrupiło się na mnie.
Znienacka awansowałam i z działu bezetów przeszłam do działu obmiarów tuż przed terminem zakończenia rachunków i rozliczeń materiałowych. Irek mi wprawdzie wyjaśnił, o co w tym całym interesie chodzi, ale z góry ostrzegł, że nie ma pojęcia o budynkach Krystyny, bo się do siebie wzajemnie nie wtrącali. Równocześnie musiałam przekazywać bezety, bo z kolei Boźenka i Zdzisio nic nie wiedzieli o grupach ludzi, których ja liczyłam. Zapanowało dzikie piekło, wszyscy się kłócili i robili sobie wzajemnie awantury, na szczęście krótkie, bo nie było czasu sprzeczać się rozwlekle. Wybrnęłam z sytuacji tylko dzięki temu, że Krystyna była niesłychanie porządna i wszystko miała wyprowadzone czarno na białym, jak w aptece, a przy tym, od przeszło roku robiąc bezety, znałam budowę doskonale. Wykonałam rachunki w rekordowym tempie, zaś Boźenka i Zdzisio, przyciśnięci do muru, przejęli ode mnie wszystkich ludzi, z wyjątkiem zbrojarzy. Pan Józio został mi w spadku jeszcze na długie miesiące, bo naszych podstępnych machinacji żadna ludzka siła nie była w stanie rozgryźć.
Przeszedłszy na te obmiary akurat z końcem kwartału, zaraz po rachunkach musiałam zrobić rozliczenie materiałowe. Polegało na tym, żeby zebrać do kupy to, co zostało wykonane przez trzy miesiące, na podstawie katalogów norm wyliczyć szczegółowo wszystkie zużyte materiały i porównać je z rozchodami z magazynu. Rezultaty tego całego przedsięwzięcia bywały zaskakujące i niezwykłe.
Jednej osobie kiedyś wyszło, że tynki na ścianach mają dwadzieścia pięć centymetrów grubości. Osobiście przy tym pierwszym rozliczeniu obciążyłam budowę pięćdziesięcioma tysiącami metrów sześciennych wapna, podczas gdy w rzeczywistości było to pięćdziesiąt tysięcy kilogramów, co metrów sześciennych czyniło zaledwie sto piętnaście. Kiedyś nam zginął wagon gipsu, a pod koniec budowy pojawiło się podejrzenie, iż we troje, Edmund, majster Józef i ja, rąbnęliśmy na własne potrzeby jedenaście ton balustrad schodowych i balkonowych. Niezwykłość kradzieży ocaliła naszą wolność i dobre imię.
Pokonałam wszystkie rafy i bardzo szybko stwierdziłam, że w porównaniu z bezetami w obmiarach jest rajskie życie. Pośpiech był niezbędny tylko raz na miesiąc, a nie co dwa tygodnie, ludzie nie przychodzili z pretensjami, nie ograniczał nas fundusz płac, przeciwnie, należało ciągnąć forsę z budynku wszelkimi siłami i wyraźnie jaśniało przed nami jedno główne zadanie: doić inwestora. To mi się nawet spodobało, bo zawsze lubiłam duże liczby.
Na moją uwagę, że w bezetach jest gorzej, Irek oburzył się śmiertelnie i usiłował mi wmówić, że mam głupie poglądy, bo nie znam się na wykonawstwie budowlanym. Pokłóciliśmy się potężnie, z wzajemnej wściekłości na siebie odwaliliśmy wielki kawał roboty, po czym pogodziliśmy się równie nagle, jak zaczęliśmy awanturę. Nie było jednakże wiadomo, kiedy i na jaki temat znów się na siebie rzucimy z pazurami, postanowiliśmy zatem przejść na „ty”, bo per pan i pani trudno sobie wymyślać. Irek mnie wytwornie zaprosił na pieczarki i nazajutrz o dwunastej, w przerwie obiadowej, udaliśmy się do restauracji „Stolica”. Zeżarliśmy pieczarki, wypiliśmy ćwiartkę oraz kawę z winiaczkiem, po czym, około drugiej, w różowych humorach wróciliśmy na budowę.
Okazało się, że szef nas szukał. Szukał, to szukał, widać nie miał co robić, jak jeszcze trochę poszuka, niewątpliwie znajdzie. Nie mieliśmy zamiaru mu w tym dopomagać. Rozłożyliśmy rysunki i starannie przybraliśmy wygląd osób ciężko zapracowanych.
Po kilkunastu minutach szef zajrzał do pokoju, stwierdził naszą obecność, wszedł i zamknął za sobą drzwi. Przyjrzał nam się uważnie i spytał:
— Gdzieście byli?
— Na kawie, panie inżynierze — odparliśmy zgodnym chórem.
— Na kawie — powiedział szef z goryczą. — Na kawie. Tu, naprzeciwko. Z kogo wy balona chcecie robić, ze starego człowieka, który mógłby być waszym ojcem?
— Jakiego balona? — oburzył się Irek. — To jest, chciałem powiedzieć, jakie naprzeciwko? Do „Nowego Światu” sobie wyskoczyliśmy w przerwie obiadowej…
Szef popatrzył na nas powłóczyście, spojrzeniem przeciągłym i pełnym wyrazu.
— Istotnie, że w przerwie obiadowej, to prawda — rzekł lodowatym głosem. — Czas się zgadza, a co do reszty, to podjechałem taksówką akurat, jak wchodziliście i nawet zatrzymałem się na chwilę, żeby już nie mieć żadnych wątpliwości. I co wy na to?
Co myśmy mogli na to? Nic. Szef wytrzymał chwilę potępiającego milczenia i znów się odezwał.
— Na przyszłość, moi drodzy, jak będziecie szli na wódkę, to ja was bardzo proszę. Nie na oczach całej budowy!
I wyszedł. Prywatnie to był naprawdę bardzo porządny człowiek.
Skończyliśmy rozliczenia, pojawiła się chwila oddechu i diabeł mnie podkusił, żeby przynieść do pracy kości. Takie zwyczajne, do gry, pięć sztuk. No i rozpętałam szaleństwo.
Cały personel błyskawicznie opanował tajniki gry kośćmi w pokera i wyrzucało się pary, trójki, fule oraz małego i dużego pokera. Mały był od jedynki do piątki, a duży od dwójki do szóstki. Po paru dniach zmodyfikowaliśmy nieco grę i wymyśliliśmy, że trzeci rzut będzie liczony podwójnie, co dodało rozrywce znamion hazardu. W oddawaniu się namiętności ogromnie przeszkadzały obowiązki służbowe, bo chociaż w rachunkach był chwilowy spokój, beze ty należało robić.
W naszym pokoju zaczął urzędować pan Józio. Wyliczania szmelcu dokonywałam tylko w chwilach, kiedy w pokoju przebywał ktoś nie wtajemniczony i gdyby nie to, że stał u nas jeden z dwóch budowlanych telefonów, nie wiadomo, jak by wyglądał bezet zbrojarzy i w jakim terminie zostałby ukończony. Trudno było wymagać, żeby pan Józio tylko nam się przyglądał, rychło zatem został wciągnięty w demoralizującą zabawę.
— No, rzucaj pan — powiedziałam, wygrzebując kości z szuflady. — Jak pan wyrzuci najmamrnej dwie szóstki, może pan rzucać dalej, albo zapisać. Jak pan skusi, wszystko przepada. Trzeci rzut podwójnie, następne też. Gramy do dwóch tysięcy.
— A po ile gramy? — spytał pan Józio przytomnie, potrząsając kostkami.
— Po groszu. Maksymalna suma, jaką pan może przegrać, to dwie dychy, ale tyle jeszcze nikt nigdy nie przegrał.
Pan Józio rzucił. Dwie czwórki i dwie dwójki. Irek szybko liczył na arytmometrze. Podwójnie, to jest dwadzieścia cztery.
— Dlaczego podwójnie? — spytał pan Józio.
Wyjaśniliśmy mu dość niecierpliwie. Przy normalnej grze, jeśli coś się wyrzuci z ręki, liczy się to podwójnie, a kombinacje bardziej skomplikowane od trójki w górę nawet potrójnie. Wszystko zatem liczymy podwójnie i potrójnie, a ten trzeci rzut jest dubeltowo podwójny. Pan Józio wysłuchał i nie zgłosił sprzeciwów.
— Rzucaj pan dalej — poradziłam. — Dwadzieścia cztery to mało, nie warto zapisywać.
Pan Józio znów rzucił. Trzy trójki, potrójnie to było dwadzieścia siedem, razem pięćdziesiąt jeden.
— Trzeci rzut podwójnie — przypomniał Irek. Pan Józio zawahał się, spojrzał na nas i rzucił.
Wytrzeszczyliśmy oczy. Jest! Trzy szóstki, raz potrójnie i raz podwójnie, sto osiem. Wszystko razem sto pięćdziesiąt dziewięć.
— Zapisać! — powiedział pan Józio stanowczo. Zapisałam. Zapisy prowadzone były w wielkim zeszycie, w którym normalnie liczyłam zbrojenie i umieszczane tak przemyślnie wśród przekrojów i wymiarów stali, że nie odznaczały się wcale, nawet gdyby ktoś w ten zeszyt zajrzał. W rezultacie przez pomyłkę doliczyłam kiedyś zbrojarzom w bezecie sumę punktów, którą Bożenka wygrała w kości, przekonana, iż jest to ilość metrów bieżących stali Ø20. Ale o tym, na szczęście, nawet sam pan Józio nie wiedział.
W czasie telefonu Edmunda policzyłam jedną belkę. Pan Józio w rezultacie wygrał sześć złotych i dwadzieścia cztery grosze. Otrzymał tę sumę.
— To ja teraz gram o ćwiartkę — rzekł z satysfakcją. — Jak przegram, wszystko jedno ile, to idę po ćwiartkę.
— Dobra jest, niech będzie ćwiartka. Graliśmy dalej z niewielkimi przeszkodami. Irek wygrał prawie dwa złote, pan Józio uznał się za przegranego i wyszedł. Wróciwszy po kwadransie, postawił na stole ćwiartkę śliwówki, mówiąc:
— Przegrałem ćwiartkę i jest ćwiartka. Proszę! Ucieszyliśmy się bardzo, wyciągnęliśmy szklanki,
Irek odbił i nalał, sprawiedliwie, ale przez pomyłkę w cztery. Kiedy chciał przelewać, powstrzymałam go.
— Czekaj, zostaw! Skoczę po Boźenkę.
Bożenkę oderwałam od przeliczania ścianek działowych. Przyszła dopiero po chwili, kiedy już wypiliśmy swoje, objaśniłam jej szlachetny gest pana Józia, Bożenka podniosła szklankę do ust i w tym momencie wszedł szef.
Zamarliśmy wszyscy. Bożenka ze szklanką śliwówki w ręku patrzyła na zwierzchnika doskonale bezmyślnym wzrokiem.
— Ach, pani je śniadanie — powiedział szef w roztargnieniu. — Nie będę pani przeszkadzał, mam tylko małą sprawę. Czy pani zrobiła umowę ludziom na tę ziemię na dziedzińcu?
Bożenka nagle oprzytomniała. Spojrzała na śliwówkę w szklance, kolor to miało słabej herbaty, przełożyła szklankę do drugiej ręki i wzięła ze stołu suchą bułkę, pozostałą ze śniadania Irka.
— Tak — powiedziała uprzejmie. — Zrobiłam. Ugryzła kawałek bułki i z determinacją popiła śliwówką. Patrzyliśmy na nią z nabożnym uznaniem. Szef omawiał sprawę przewozu ziemi taczkami i zamieniał taczki na dźwig, Bożenka twardo popijała suchą bułkę śliwówką, golnęła do końca akurat, jak skończył i wyszedł.
— Bożenka, jesteś wielka! — westchnęłam z ulgą. — Już myślałam, że będzie draka.
Irek zerwał się z krzesła i złożył jej uroczyste gratulacje.
— W takich okolicznościach nawet ci nie będę tego pieczywa żałował. Trudno, jedz. Niech stracę!
Kawałki reportażu na szczęście gdzieś mi zginęły, więc wszystkiego streszczać nie będę, a i tak widzę, że z mojej autobiografii robi się budowlana powieść produkcyjna. Jestem pewna jednak, że nikt o wykonawstwie nie napisał tyle prawdy, ile tu jest zawarte, za chwilę dołożę zatem także oszustwa.
W owym czasie, albo może nieco później, ukazał się w Polityce artykuł Andrzeja Wróblewskiego pod tytułem: „Dlaczego koszty budowy drożeją w czasie realizacji?” Przeczytałam artykuł, szlag mnie trafił i odpowiedziałam na piśmie, po czym poleciałam z tekstem do pana Rakowskiego osobiście. Pan Rakowski przeczytał na poczekaniu, pochwalił, możliwe, że szczerze, bo pisałam z pasją i miało to jakieś zalety, po czym rzekł:
— Ale chyba sama pani rozumie, że ja tego wydrukować nie mogę?
Może i rozumiałam, ale z pewnością się z tym nie godziłam. Jeśli zadaje się pytanie, powinno się pragnąć odpowiedzi, proszę bardzo, mogłam nią służyć. W swoim elaboracie wyłupałam wszystko, od kretyńskiego cennika poczynając, W skrócie wyglądało to następująco:
Kosztorys sporządza się, w odniesieniu do robocizny, na podstawie owego nierealnego cennika. W trakcie realizacji ludziom trzeba zapłacić, co z miejsca ów koszt robocizny podnosi. Koszt robocizny nie ma prawa przekroczyć funduszu płac, który w owym czasie stanowił siedemnaście i pół procenta wartości budowy, należy zatem podwyższyć wartość budowy, obojętne, jakimi sposobami, i już mamy pierwszą przyczynę. Rozmaite zmiany, wynikające z braku materiałów, stają się przyczyną następną, takie na przykład pustaki DMS są droższe niż Ackermanny, a jeśli Ackermanny stanowią akurat senne marzenie, co niby mamy zrobić? Zatrzymać budowę?
Żadne takie, wali się DMS–y i różnica wychodzi na niekorzyść inwestora. Zmiany i niedopatrzenia w dokumentacji dają rezultaty podobne. Innych szczegółów już dziś nie pamiętam, ale wtedy znałam je wszystkie i pozwoliłam sobie na dokładność.
Moja odpowiedź na artykuł Andrzeja Wróblewskiego nie ukazała się nigdy, a należało ją chyba rozplakatować na murach. Wyraźnie z niej wychodziło źródło generalnego kretyństwa. Za to teraz napiszę, jak się kantowało inwestora.
Przyszła do obmiarów nowa osoba, niejaka Maryśka, tym razem wyjątkowo prawdziwy technik budowlany, obeznany z robotą. Przejęła ode mnie mieszkaniówkę, ów Nowy Świat 21, w moich rachunkach i obmiarach połapała się błyskawicznie i zadała mi pytanie.
— Dlaczego pani nie fakturowała izolacji? Ostatnie są liczone na trzecim piętrze, a przecież już stoi ósme?
Prawie mnie poderwało.
— Niech panią ręka boska broni dotykać tych izolacji! Zafakturuje je pani dopiero, jak będą robić dach, ani chwili wcześniej!
— Dlaczego?
— Dlatego, że to są moje rękawiczki…
Maryśka podniosła głowę i popatrzyła na mnie z przerażeniem.
— Co pani mówi? Co to jest pani?
— Rękawiczki. Niech się pani nie boi, nie zwariowałam, zaraz pani wyjaśnię. Tam w rzeczywistości nie ma żadnej izolacji, gdzieniegdzie tylko powtykali kawałki papy, ale bardzo rzadko. Natomiast w kosztorysie, jak pani widzi, uwzględnione są dwie warstwy papy na lepiku we wszystkich dylatacjach, między blokami i między starym a nowym budynkiem. Nie miałam zamiaru brać za to pieniędzy, ale jednego dnia inspektor nadzoru ukradł mi rękawiczki. Twierdził, że wziął je do teczki przez pomyłkę i następnego dnia odesłał, ale ja w trzaskający mróz musiałam wracać do domu boso. To znaczy, chciałam powiedzieć, z gołymi rękami. Czegoś podobnego przebaczyć nie mogę i przez zemstę policzyłam mu te izolacje.
— Nie rozumiem dlaczego. Przecież odesłał?
— Ale kiedy! Tego samego dnia należało odnieść je w zębach, czołgając się na kolanach! Ja mam fioła na punkcie rąk, bo odmroziłam je sobie w czterdziestym drugim roku. Wracając do rzeczy, musi pani zaczekać z fakturowaniem, aż zrobią ścianki do samej góry, bo wtedy już nikt nie będzie zaglądał, jest tam ta papa, czy jej nie ma.
W ten prosty sposób moje rękawiczki kosztowały inwestora osiemdziesiąt tysięcy złotych.
Głupotą denną, do dziś dnia kultywowaną, było wznoszenie ścian bez żadnych bruzd i otworów i potem wykuwanie tych bruzd. Pewnie, że łatwiej robić litą ścianę, ale za trudniejszą robotę należało po prostu odpowiednio więcej zapłacić, czego cholerny cennik nie przewidywał. Potem zaś i tak trzeba było płacić za wykuwanie i obmurowywanie, a do kompletu dochodziło marnowanie materiału. Bruzd było kilometry, tony cegieł przekształcały się w gruz i jak to wszystko miało nie drożeć? Inna rzecz, że na samych bruzdach rąbnęłam inwestora na sto dwadzieścia tysięcy złotych, ratując fundusz płac w sytuacji podbramkowej.
Odkryłam właśnie w reportażu kolejne kretyństwo, sama już nie wiem czyje. Jeszcze przed Maryśką znaleźliśmy się obydwoje z Irkiem w bardzo głupiej sytuacji, mianowicie leżało nam na karku pięć budynków, wszystkie zbliżające się już do fazy wykończeniowej, i byliśmy do nich sami. Przypominam, że była to praca falująca, rozliczać można było tylko to, co zostało wykonane, na początku miesiąca panował prawie spokój, potem zaś ten spokój przeistaczał się w szaleństwo. Obliczenia dokonywane na bieżąco pomagały w niewielkim zakresie, bo niemożliwe było przewidzieć, która robota zostanie zakończona tak, żeby dało się ją fakturować. Odwalaliśmy to wszystko, warcząc i plując, siedząc w pracy do późnej nocy, zagmatwani w wapnie, gipsie, cemencie i pustakach, i przy rozliczeniach materiałowych ratowały nas wyłącznie ściany w piwnicy mieszkaniówki NBP. Zależnie od potrzeb, były betonowe wylewane, z cegły pełnej, z dziurawki, gipsowe, z pustaków i o mało co nie zrobiliśmy ich z samej zaprawy wapiennej. Nie mieliśmy czasu na dociekanie, co się stało z jakimś brakującym materiałem, pchaliśmy go zatem w te ściany. Doszliśmy w końcu do wniosku, że należałoby to jakoś unormować, nie ściany, tylko nasze położenie. W porządku, nastawimy się na robotę ekstra, posiedzimy jednym ciągiem także w niedziele, wyprowadzimy wszystko i będziemy tkwić na dwóch etatach każde, ale przecież nie za darmo! Niech nam dadzą po trzy stówy podwyżki, to i tak wypadnie przedsiębiorstwu taniej niż pensja trzeciego pracownika, a zrobimy co trzeba.
Poszliśmy z tą propozycją do szefa. Wysłuchał, zaaprobował, bez mała pobłogosławił. Dalszy ciąg rozmowy przebiegł następująco:
— Zaraz — powiedziało któreś z nas. — A forsa?
— A, tego to ja wam obiecać nie mogę — odparł szef. — Dobrze wiecie, że wam życzę jak najlepiej, ale na przeszeregowanie nie mam żadnego wpływu.
— Co też pan mówi, kto ma mieć wpływ, jak nie pan. Zresztą, chodzi przecież o to, żeby pan przedstawił taki projekt w dyrekcji. Jeżeli mają odrobinę rozumu, powinni się zgodzić.
— Jakże ja im mogę taki projekt przedstawić, zastanówcie się, co mówicie. Przecież w ten sposób wyraźnie daję do zrozumienia, że robicie mniej, niż byście mogli. Teraz nie możecie nadążyć, a potem co? Trzysta złotych będzie za was robiło?
Irek zaczął tracić cierpliwość.
— Za tę pensję to ja pracuję osiem godzin i ani chwili dłużej! A za podwyżkę mogę popracować po godzinach i ona też.
Szef był również nie od macochy.
— Pan pracuje nie osiem godzin, a cztery! Jakby pan pracował osiem, to by pan wszystko zdążył i jeszcze by panu mnóstwo czasu zostało!
— Nie mogę, szlag mnie trafi! Na jakiej podstawie…?!!!
— Cicho!!! — ryknęłam pełną piersią. — Zamknij się — dodałam łagodnie. — Chciałam zauważyć, że rozmawiamy prywatnie i nie ma tu po co wzajemnej mowy sobie sztukować. Prawnie— i wedle wszelkich norm jesteśmy nie tylko w porządku, ale mocno do przodu. Niech pan na chwilę przestanie być taki oficjalny i niech pan powie, czy nasza propozycja ma szansę powodzenia. Krótko i po męsku.
Szef szybko wybuchał i szybko się uspokajał.
— Moim prywatnym zdaniem, myśl jest dość rozsądna. Bierzcie się za robotę, a ja to spróbuję załatwić. To wszystko, co wam mogę obiecać.
Więcej się ze zwierzchnika wydębić nie udało. Irek był zły i rozgoryczony.
— Załatwi ci, zobaczysz jak własne ucho! Ale jak mi podwyżki nie dadzą, to ja robił nie będę, niech skonam, nie będę!
Przewidział doskonale. Na jakim etapie nasza propozycja zdechła, nie umiem odgadnąć. Zgniewało nas to, daliśmy spokój dodatkowej robocie i zaczęliśmy grać w makao. Na stole leżały rozłożone rozliczenia materiałowe, Irek siedział koło mnie nad otwartą szufladą i w tej szufladzie rżnęliśmy w karty. Jeśli ktoś wchodził, zasuwaliśmy szufladę i wpatrywaliśmy się pilnie w formularze. Jak długo udawało nam się zachować spokój i obojętność, żadnych podejrzeń to wzbudzić nie mogło, niestety, obydwoje mieliśmy namiętność do hazardu, graliśmy z całej duszy i z całego serca i rychło zaczęliśmy prezentować widok niepokojący. Czerwoni na gębach, w wypiekach, rozczochrani, z błędnym wzrokiem, na każdego wchodzącego patrzyliśmy z nienawiścią i ciężko było uwierzyć, że do tego stopnia miotają nami ilości futryn drzwiowych. Nikomu nie przyszło do głowy, że możemy grać w karty, rozpowszechniło się zatem przekonanie o początkach dużego romansu.
Pierwszy zwrócił na to naszą uwagę majster Józef. Wszedł w środku pasjonującej rozgrywki i usiadł za stołem. Gruby, czerwony, lśniący, przyglądał nam się wzrokiem pełnym życzliwego zaciekawienia. Patrzyliśmy na niego przez chwilę w milczeniu, potem spojrzeliśmy na siebie i Irek powiedział:
— Przy Józefie można, to porządny człowiek. Wal, dziesiątka treflowa do ciebie!
I otworzył szufladę.
Józefowi okrągła twarz nagle się wydłużyła.
— O mój Boże! — powiedział ze zdumieniem i głębokim żalem. — Ja myślałem, że oni się całują, a oni w karty grają…!
Makao to było jeszcze nic, krew nam się rozpaliła na dobre dopiero przy pokerze. Graliśmy, posługując się zapałkami, i poprzegrywaliśmy do siebie wzajemnie astronomiczne sumy. Przy makao byliśmy jeszcze zdolni do tego, żeby po czyimś wejściu mówić:
— Cementu dziewięć tysięcy trzysta osiemdziesiąt cztery kilogramy. Zapisałeś?
— Tak, teraz podaj mi drewno. Deski dwadzieścia pięć milimetrów.
Podawałam, mówiąc byle jaką liczbę, a Irek ją pieczołowicie zapisywał na czymkolwiek. Skutek to miało okropny. Kiedy autentycznie kończyliśmy rozliczenia materiałowe, zginęło nam sto trzydzieści cztery metry sześcienne wapna. Z magazynu wyszło, a nigdzie nie zostało zużyte. Trudno rąbnąć ukradkiem sześćdziesiąt wywrotek wapna, więc co się z nim mogło stać? Umęczyliśmy się jak dzikie osły, zanim wyszło na jaw, że te sto trzydzieści cztery metry Irek zapisał, grając w makao.
Przy pokerze nie byliśmy już zdolni do niczego i przekonanie o naszym romansie ugruntowało się powszechnie. Irek niepokoił się tylko trochę, czy nie dostanie od mojego męża po pysku, ale mój mąż był wtajemniczony w detale mojej pracy i nie żywił takich głupich zamiarów.
Nie skorzystawszy z naszej sensownej propozycji, przedsiębiorstwo wykosztowało się i dołożyło nam pomocnika. Ciągle jeszcze działo się to przed Maryśką. Pomocnik, inżynier imieniem Bohdan, przyjść do pracy przyszedł, ale zapału do pracy nie wykazywał. Nie przejawiał nawet najmniejszego nią zainteresowania. Irek usiłował wtrynić mu pawilon, Bohdan był uprzejmy, nie protestował, przyjmował wszelkie informacje, rozłożył nawet przed sobą rysunki i na tym się skończyło. Siedział nad tymi rysunkami, w zamyśleniu patrzył w okno i pukał ołówkiem w stół. Nie ma w tym żadnej przenośni ani żadnej przesady, godzinami obracał ołówek w palcach i pukał raz jednym końcem, raz drugim, nawet dość rytmicznie, całkowicie zadowalając się tym jednym zajęciem. Odrywał się od niego wyłącznie w celu przeprowadzania tajemniczych rozmów telefonicznych oraz wychodzenia na miasto, niewątpliwie dla załatwienia interesów.
Pawilon policzył Irek w ostatniej chwili i w szaleńczym pośpiechu, Bohdan go palcem nie tknął. Irka szlag trafił straszny.
— Powiedz mi — spytał ze złością — z jakiej racji ja mam robić, a on nie, kiedy on ma o trzysta złotych więcej ode mnie? Ja mam tego dość! On nie robi, to i ja nie będę robił! Za idiotę mnie mają, no to ja im pokażę idiotę!
— On ma smykałkę do interesów, a ty nie — wyjaśniłam mu grzecznie.
Bardzo szybko wykryliśmy, że Bohdan zajmuje się po prostu geszeftami, a w pracy ma metę z telefonem i od razu wciągnęliśmy go do gry w kości, co było szalonym błędem. Kości należały do mnie, nie fałszowałam ich z całą pewnością, on zaś raz za razem wyrzucał po pięć szóstek, chichocząc przy tym szatańsko. Irek wpadł w furię i zapłonął do niego dziką nienawiścią. Przyczyna tego szaleńczego fartu wyszła na jaw po pewnym czasie, a odkrycia dokonała Bożenka.
Przyleciała w czasie nieobecności Bohdana i powiedziała:
— Słuchajcie no, kochane towarzystwo. Do tego waszego Bohdana przylazł kumpel. Widzieliście go?
Spojrzeliśmy na siebie i potrząsnęliśmy głowami.
— Zajrzał tu, ale nie zwróciłam uwagi — odparłam.
— A co? — spytał Irek. — Jakiś niezwykły kumpel?
— Zwykły, nie zwykły, mnie on się wydaje podejrzany. Rzęs ma taki, że o futryny zaczepia, i jak szedł, to się tak przeginał w kibici.
Przeszła się po pokoju i zademonstrowała to przeginanie. Przyglądaliśmy się jej z zaciekawieniem.
— Kiedyś widziałam jednego, który był, za przeproszeniem, pederastą — ciągnęła. — I wyobraźcie sobie, przeginał się kropka w kropkę tak samo!
— Co ty powiesz? — zdziwiłam się. — Myślisz, że on tego?
— Nie tylko myślę, ale nawet jestem pewna.
— Do diabła! — wrzasnął nagle Irek. — To dlatego on ma taki fart do kości! A ja się z niego natrząsałem, że go żadna dziwka nie chce! Dużo go dziwki obchodzą…!
Bohdan wyglądał normalnie, więc żywiłam wątpliwości, ale spytałam go o owego kumpla, który wzbudził podejrzenia Bożenki. Wywołałam tak potężny wybuch entuzjazmu, że wszelkie wątpliwości znikły.
Zamknęli go w Sylwestra. Siedziałam w pokoju i liczyłam okna, Irka nie było, Bohdan też siedział i gapił się w dal. Ktoś zapukał, zajrzał młody facet, dość tłusty, w kapeluszu i z łagodnym wyrazem twarzy. Wymienił nazwisko Bohdana.
Zajęta oknami, popatrzyłam z roztargnieniem, kiwnęłam głową w kierunku Bohdana i powiedziałam:
— A o!
Wróciłam do liczenia. Bohdan się podniósł i obaj wyszli na korytarz. Po dłuższej chwili Bohdan wrócił do pokoju wyraźnie zdenerwowany, zaczął wkładać palto, przekładał rysunki na stole i mówił coś szeptem. Przyjrzałam mu się bezmyślnie i nagle uświadomiłam sobie, że on mówi do mnie.
— Co pan mówi? — spytałam głośno. — Nie sły szę.
— Cicho! Niech pani zanotuje numer telefonu! Trzydzieści trzy, dwadzieścia siedem…
Ostatnich dwóch cyfr nie dosłyszałam. Chciałam go o nie zapytać, ale wszedł ten w kapeluszu i Bohdan nagle zamilkł. Pozbierał swoje manatki i razem opuścili pokój, nic już nie mówiąc.
Byłam tak zaabsorbowana oknami, że w ogóle nie zwróciłam uwagi na całe wydarzenie. Trzeciego stycznia okazało się, że Bohdan został aresztowany za przeraźliwy kant, związany z biletami na bal sylwestrowy Politechniki. Wedle naszych obliczeń zarobił na tym kancie około dwudziestu tysięcy złotych, prasa o aferze pisała obszernie, a ja byłam niepocieszona. Przymknęli go w moich oczach i przez cholerne okna nawet się temu porządnie nie przyjrzałam!
Potem dopiero przyszła do nas Maryśka, a pawilonem zajął się niejaki Henryk, osobnik wyjątkowo pracowity. Został nam budynek główny, hotel dzienny i cały NBP, niby już mniej, ale rozliczenia materiałowe zaczęły jakoś dziwnie kuleć. Z kwartału na kwartał rosły nadwyżki i braki, nie można ich było zrozumieć, a szef na ten temat nie życzył sobie rozmawiać, nie wiadomo dlaczego, bo komplikacje z materiałami uderzały w niego osobiście. Polecał Irkowi pisać wyjaśnienia wedle własnego uznania i podpisywał wszystko, nie czytając.
— To się źle skończy — powiedział Irek proroczo. — Popatrz, co się dzieje, cement na minusie, wapno na minusie, piasek na minusie, żwir to chyba zeżarli, bo nie wiem, co się z nim mogło stać. Cegły mamy na plusie osiemset tysięcy sztuk, ale cegłą można tłumaczyć cement, wapno i piasek, nie żwir! Ja nie wiem, co z tego wyniknie.
Z uwagą studiował zestawienia i po chwili dodał:
— Co, u diabła, jest z tą papą i lepikami? Wszystko nadwyżki, kilometry kwadratowe papy, tony lepiku, albo w ogóle nie robią izolacji, albo kradną na innych budowach i przywożą na naszą!
— Tym się nie przejmuj, papa i lepik to ja — wyjaśniłam. — Policzyłam dwie warstwy na lepiku, a jest niecała jedna na sucho.
— Dobra, ale co ja napiszę w wyjaśnieniu? Że nacięłaś inwestora?
— Na razie wykręć kota ogonem, a potem się to wyrówna. Nie rozliczę materiałów izolacyjnych w następnym kwartale.
— Z tym wapnem coś trzeba zrobić…
— No to od tego mamy przecież ściany w piwnicy! Takie rozmowy prowadziliśmy ustawicznie. Irek się denerwował i z tego zdenerwowania zapewne dostarczał mi rozrywek dodatkowych. Któregoś dnia zaraz po przyjściu do pracy dopadł okna, otworzył je szeroko i zaczął wdychać pełną piersią dym z ogniska, rozpalonego pod kotłem ze smołą. Było zimno, dym śmierdział, smoła też, zgłosiłam protest.
— Skończ z tym wietrzeniem! Co cię napadło?
— Powietrza mi brakuje. Chory jestem i duszność mnie męczy.
Zrozumiałam od razu.
— A co to za okazja była wczoraj?
— Mojego kochanego kolegę, Wojtusia, narzeczona opuściła. Moi starzy wyjechali na trzy dni i Wojtuś u mnie płakał. Musieliśmy go trochę pocieszyć.
— I do której tak?
— O czwartej nam się napój skończył. Zagrycha już wcześniej, pod koniec piliśmy pod sałatkę z chryzantem?
— Zwariowałeś? Z jakich chryzantem?
— A może to nie były chryzantemy. Jakiś taki postrzępiony kwiatek matka miała w doniczce, posiekaliśmy drobno, doprawiliśmy śmietaną i wtroiliśmy pod ostatnie pół litra.
— Podziękuj Bogu, że nie był trujący…
— Mnie trucizna nie szkodzi. Rąbnąłem sobie raz pięćdziesiąt gramów politury do mebli i też się nic nie stało.
— Po jakiego diabła piłeś politurę do mebli?!
— No przecież nie specjalnie! Kumpel się pomylił, miał w kredensie butelkę porterówki i butelkę tej politury i pomieszały mu się.
— Nie powąchałeś przedtem…?
— Katar miałem, co miałem wąchać. Trzy dni mi się odbijało pokostem…
Liczne inne kwiatki już prawie pomijam, żeby skończyć wreszcie z tą budową. Jasną jest rzeczą, że w reportażu wyeksponowałam głównie wydarzenia natury rozrywkowej i nie tak zupełnie budowlanej, a było tego dużo. Założyłam się z personelem, że zjem dwadzieścia pączków naraz, złe chyba we mnie wstąpiło, wrąbałam jedenaście i przegrałam kolację na trzy osoby, z tym że osób zrobiło się potem siedem. Myszy zeżarły zarządzenia do bezetów, ową świętość, na podstawie której płaciliśmy wyższe stawki, i wszyscy wpadli w panikę. Bez zarządzeń pierwsza lepsza kontrola mogła załatwić nam celę więzienną. Bożenka urzędowała na stole, odmawiając zejścia, ponieważ panicznie bała się myszy, i krzyk, jaki wydała z siebie znalazłszy jedną w szufladzie, przerósł wszystko. Zdzisio zaczął przynosić kiełbasę i żółty serek dla zwierzątek, żeby dały spokój papierom. Osobiście wywinęłam Edmundowi numer z „Dziennikiem Budowy”…
„Dziennik Budowy” należało wypełniać codziennie, podobnie jak „Dziennik Okrętowy”. Szłam na urlop i Edmund w rozpaczy powiedział:
— Na miłość boską, w „Dzienniku Budowy” trzymiesięczne zaległości! Wypełnij to przynajmniej!
No dobrze, sumienie mnie ruszyło, usiadłam do roboty. Było to zajęcie przeraźliwie nudne. W odpowiednich rubrykach pisało się, co kto robił, przeważnie w kółko to samo, zmieniała się najwyżej kondygnacja, często brało się to w klamrę, za którą widniał komunikat: „Wykonanie czynności jak w dniu poprzednim”. Ciecie prezentowali jednostajność przygnębiającą: „Pilnowanie majątku budowy”. Pełnych trzech miesięcy nie wytrzymałam.
Brałam w klamrę i pisałam: „Dookoła Wojtek i w koło Macieju to samo”. Albo: „Ogólny płacz i zgrzytanie zębów”. Albo: „Ogólny ochlaj”. Przy cieciach wymyśliłam „dłubanie palcem w nosie” i „pełne nieróbstwo”. Oraz poczyniłam liczne inne podobne uwagi.
Poszłam na urlop, a Edmund podpisał to wszystko, w ogóle nie czytając. Z przedsiębiorstwa przybył facet na kontrolę i zaczął przeglądać „Dziennik Budowy”. Edmund był bardzo zadowolony, że go zdążyłam wypełnić.
— No jak to tak? — powiedział nagle facet z oburzeniem. — Dookoła Wojtek i w koło Macieju?
— A co pan chciał? — odparł Edmund, nie podejrzewając nic złego. — Robili to samo…
— Ale tak dookoła Wojtek i w koło Macieju?!
— Pan nie rozumie, że było bez zmian…?!
— Ale w koło Macieju…?!
Czas jakiś rzucali w siebie tym Wojtkiem i Maciejem, aż Edmunda nagle tknęło.
— Zaraz, zaraz, chwileczkę — powiedział i zaczął facetowi wyrywać księgę z rąk.
Facet trafił widocznie na „ogólny ochlaj”, bo zainteresował się gwałtownie i nie puszczał. Edmund zaniepokoił się mocniej i wyrywał energiczniej. Silniejszy był, wziął górę, zawładnął „Dziennikiem”.
— Czy czasem nie pani Irena to wypełniała? — spytał słodko i jadowicie przedstawiciel centrali.
— Kto wypełniał, to wypełniał, nie pańska rzecz — odparł Edmund lojalnie. — Różne osoby wypełniają.
„Dziennika” nie oddał, po czym siedział do późnego wieczora, pracowicie zamazując i przerabiając całą moją twórczość. Byłam zdania, że niesłusznie, pierwszy raz „Dziennik Budowy” mógł stanowić lekturę rozrywkową i zostałby dokładnie przeczytany.
Obowiązujących dokumentów nie czytał i nie sprawdzał nikt, co stwierdziłam doświadczalnie. Przy wypłatach, które same w sobie stanowiły ciężką harówkę, pojawiały się trudności dodatkowe. Nie wszyscy ludzie brali pieniądze w sobotę, zawsze coś zostawało, w braku kasy ogniotrwałej listy płac i te resztki trzeba było wozić ze sobą do domu, przy czym niekiedy resztki sięgały kilkunastu tysięcy złotych. W poniedziałek od rana zabawa zaczynała się na nowo, pieniędzy nie można było zostawiać w szufladzie, nie mieszkaliśmy w Szwecji, nosiło się je ze sobą po całej budowie, trwało to trzy dni, aż do środy, w czwartek zaś, odsyłając nie odebrane szczątki do centrali, trzeba było wypełniać specjalne formularze, na których musiał widnieć adres robotnika. Bez adresu rachuba nie przyjmowała. Zdarzało się nader często, że w spisie pracowników na budowie adresu nie było i wówczas bardziej obowiązkowi dowiadywali się o niego w kadrach. Ja byłam mniej obowiązkowa. Po kilkakrotnym zwrocie list, formularzy i pieniędzy wpadłam w furię i brakujące adresy zaczęłam wymyślać. Pisałam pierwsze, co mi przyszło do głowy, nie miało to żadnego sensu i nikt nigdy nie zgłosił najmniejszego zastrzeżenia.
A tak na marginesie, rachuba i kadry siedziały w tym samym budynku i mogły się tych rzeczy po—dowiadywać od siebie wzajemnie. Znów idiotyzm beznadziejny!
Przez ten cały czas personel się w pewnym stopniu zmieniał. Ada, poślubiwszy Zdzisia, odeszła, pisarzem budowy została niejaka Mańka, sekretarka absolutnie genialna. W okresie urlopowym zastępowaliśmy się wzajemnie, w pełni zastąpić Mańki nie zdołałabym nigdy w życiu, ale dodatek rodzinny mogłam za nią wypłacić. Siedziałam w jej pokoju, ludzie przychodzili pojedynczo w dużych odstępach czasu, u bezeciarzy Zdzisio urzędował sam jeden, w całym baraku panowała cisza i spokój. Brał właśnie pieniądze jeden murarz, który nigdy nie był całkowicie trzeźwy, a tym razem nie był też całkowicie pijany, schował forsę, wygłosił kurtuazyjne przemówienie i otworzył drzwi, zamierzając wyjść. W tym momencie usłyszeliśmy coś, co najbardziej przypominało ryk rozjuszonych dużych zwierząt, murarz zatrzymał się, korytarzem przeleciała skłębiona grupa, w której rozpoznałam szefa i faceta z transportu. Zatrzymali się w pędzie pod drzwiami bezeciarzy, szef dzierżył transportowca za klapy i tłukł nim z całej siły o drzwi, rycząc przerażającym głosem:
— Ja ci pokażę trumnę!!! Ja ci pokażę trumnę!!!
Połowicznie zalany murarz tkwił w uchylonych drzwiach, po czym cofnął się gwałtownie, zamykając je za sobą. Z wyrazem łagodnej rezygnacji na twarzy oparł się o ścianę i powiedział:
— Pani inżynierowa pozwoli, że ja chwilę zaczekam…
Popatrzył na mnie w zamyśleniu i dodał:
— Dlaczego trumnę…?
Ochłonąwszy z zaskoczenia, zerwałam się z miejsca i wybiegłam na korytarz. Równocześnie z przeciwległych drzwi wychylił się wyraźnie osłupiały Zdzisio. Spojrzał na mnie.
— Co to było? — spytał z niebotycznym zdumieniem.
— Szef trumnę pokazywał — odparłam i cofnęłam się pośpiesznie, bo zwierzchnik, parskając wściekłością, wracał po schodach.
Po chwili Zdzisio, który wolał jego przemarsz również przeczekać za drzwiami, wszedł do pokoju Mańki.
— Co pani powiedziała? Co oznaczało to łomotanie do moich drzwi? I dlaczego do moich?
— Nie wiem dlaczego. Wiem tylko, że cała awantura odbywała się na tle okrzyku „ja ci pokażę trumnę”. Innych informacji nie posiadam.
— No to ja się zaraz dowiem — zapewnił Zdzisio i wyszedł.
Murarz stał cały czas, przyglądając nam się w zadumie.
— Dlaczego trumnę? — spytał jeszcze raz i też wyszedł.
Po pół godzinie znaliśmy już szczegóły zajścia. Szef u siebie w pokoju rozmawiał z owym facetem z transportu na drażliwe tematy i w wyniku dużej różnicy zdań facet z transportu, mocno zalany, zaproponował szefowi, żeby sobie trumnę kupił, a nie rządził budową. Zważywszy dojrzały wiek, szef na takie uwagi był nieco uczulony i zareagował ostro. Obtłukłszy rozmówcą drzwi Zdzisia, usiłował go jeszcze zrzucić ze schodów, ale facet wyrwał mu się i uciekł. Zwierzchnik gonił go aż na dół, tamten jednak, wytrzeźwiawszy widocznie od wstrząsów, zatrzymał się dopiero na ulicy.
Przy okazji, płacąc za Mańkę ten dodatek rodzinny, uczyniłam kilka spostrzeżeń i co najmniej z jednego wyciągnęłam wnioski. Nie od razu, stopniowo. Brał ten dodatek robotnik niewykwalifikowany, niejaki Skwarek, osobnik pochodzenia chłopskiego, i widząc wysokość sumy, zdecydowanie przekraczającej jego zarobek zawodowy, spytałam:
— Panie, ile pan ma tych dzieci?
— Dziewięć — odparł Skwarek z dumą.
— To ile was razem w domu mieszka?
— Dwanaście, bo jeszcze i babcia.
Zainteresował mnie.
— A jakie pan ma mieszkanie? Duże?
— O, duże! Pokój mam i jeszcze kuchnię…
Nie była to żadna ironia ani też sarkazm, Skwarek był autentycznie zadowolony z ogromu apartamentu. Ogłuszył mnie tak, że o nic więcej nie zapytałam, a myśleć zaczęłam nieco później.
Wytworzone już wówczas normatywy, wspaniała przestrzeń mieszkalna, siedem metrów kwadratowych na jednego człowieka, zaledwie o metr więcej niż dla porządnej krowy, spadły na mnie w biurze projektów. Ze zgrozą zastanawiałam się, komu lęgną się te pomysły i kto je wprowadza w życie, aż wreszcie, na bazie Skwarka, odgadłam.
Jeżeli ktoś przez całe swoje dzieciństwo, a może i młodość, spał w jedenaście osób z całą rodziną na jednym przypiecku, rzeczywiście miał prawo wyrobić sobie odpowiednie poglądy. Rozumiem, dla takiego faceta sytuacja, w której w jednym pokoju sypiają tylko trzy osoby, i to każda na oddzielnym łóżku, musi prezentować sobą coś w rodzaju nieba. Szczyt luksusu. Niczego więcej po prostu nie można sobie wyobrazić. I tacy ludzie narzucili narodowi sposób życia…!!!
I nieprawdą jest, że to dla oszczędności! Z tego, co zostało idiotycznie zmarnotrawiona, zdołalibyśmy wybudować drugą Warszawę! Szlag trafia!
No nic, nie będę się teraz wdawać w politykę…
Gdzieś na jesieni cały personel techniczny przeprowadził się na antresolę Domu Chłopa, a nasz barak został rozebrany. Zaraz potem nastąpiły zmiany w budownictwie na skalę ogólnokrajową, podwyższono ceny materiałów budowlanych i należało zmienić kosztorysy, wyliczając odpowiednie dopłaty do każdej pozycji. Była to potężna praca zlecona, nawet nieźle płatna, a za to pilna, i wzięliśmy się za nią w cztery osoby, Irek, ja, Zdzisio i niejaki Janek, nowy pracownik w bezetach, ale doświadczony technik.
Obaj przyszli do naszego pokoju na konferencję, bo najwięcej informacji posiadał Irek, który omawiał całą kwestię w centrali. Usiedli przy jego stole, Janek naprzeciwko, a Zdzisio obok, rozłożyli dokumenty, Zdzisio położył przed sobą arkusz papieru i wypełniał odpowiednie rubryki. Irek dzielił się swoją wiedzą i jadł na drugie śniadanie jajka na miękko.
Na arkusz Zdzisia nagle coś kapnęło. Machinalnie starł to rękawem, nie przerywając rozmowy i pisania. Po kilku minutach znów kapnęło. Zdzisio się zdenerwował.
— Do diabła, co chlapiesz tymi jajkami! — powiedział z gniewem do Irka.
Irek znieruchomiał na chwilę z łyżeczką przy ustach i wytrzeszczył oczy na Zdzisia.
— Zwariowałeś? Ja chlapię jajkami?
— No przecież widzisz, że tu jest pochlapane. Żresz i pryskasz na wszystkie strony!
Irek, zdumiony w najwyższym stopniu, mimo woli obejrzał łyżeczkę i trzymane w ręku jajko. W tym momencie znów kapnęło. Wszyscy, jak na komendę, zadarliśmy głowy i spojrzeliśmy w sufit. Potem na zakapany papier, a potem znów na sufit. Z sufitu wyraźnie kapało. — Dach przecieka? — powiedział Zdzisio z powątpiewaniem .
Przez chwilę wszyscy czworo trwaliśmy w milczeniu, z zainteresowaniem wpatrzeni w kroplę zwisającą z nierówności betonu. Irek nagle się przecknął.
— Co za głupoty opowiadasz, nad nami trzy kondygnacje, gdzie tu dach! Ze stropu kapie.
— Jak to, ze stropu? Skąd w stropie woda?
— Ze śniegu — odparł Irek i wrócił do jajek.
Tamci obaj zaczęli się śmiać.
— Nie śmiejcie się — powiedziałam w złowieszczym zamyśleniu. — W tym stropie rzeczywiście leży stopniały śnieg. Napadało, jak robiliśmy antresolę, a nikt go przecież nie wymiatał. Potem stopniał i sama płaciłam ludziom za wybijanie dziur, żeby woda mogła spłynąć. Widocznie tutaj nie wybili i ta woda tam jest.
— Źle płaciłaś — mruknął Irek i wyrzucił skorupkę od jajka.
Od tego dnia zaczął się koszmar, tyle że dość rozrywkowy. Woda kapała z rosnącą intensywnością, ciekło w trzech miejscach, poprzesuwaliśmy stoły ku środkowi pokoju, trzeba było uważać, gdzie się kładzie rysunki. Wszyscy troje, Irek, Maryśka i ja, nauczyliśmy się szybko, które miejsca są bezpieczne, a pod którymi nie należy się zatrzymywać, nie mówiąc o siadaniu, ale osoby przychodzące, nie wtajemniczone w tę szczególną geografię, narażały się na liczne wstrząsy. Sprawę należało załatwić radykalnie, wykuć dziurę, wypuścić wodę i wszystko wysuszyć, ale połączone to było z kosztami, bo klasa robotnicza nie pracuje za darmo. Potem tę dziurę zamurować. Na okres całej operacji przenieść obmiary do innego pokoju, niby nic, ale jednak. Zdecydować musiało kierownictwo, a kierownictwo zauważyło mankament dopiero po wielu osobistych doświadczeniach.
Pierwszy narwał się Sławek. Wszedł, zatrzymał się obok półki z rysunkami i zaczął grzebać w stosach. Nie zwracaliśmy na niego uwagi, ale wzdrygnął się nagle i wytarł ręką kark.
— Co się wygłupiacie? — powiedział z niesmakiem. — Idiotyczne żarty o tej porze roku!
Odwróciliśmy się do niego natychmiast, a on patrzył na nas z oburzeniem. Zanim zdążył powiedzieć coś więcej, kapnęło mu tym razem na głowę.
— Co to jest, do diabła?!
— A po co tak głupio stoisz, Sławeczku? — spytałam łagodnie. — Nie widzisz, że tu kapie?
— Jak to, kapie? Co kapie?
— Mocz — powiedziała Maryśka tajemniczo. — Nie ma wychodka, więc wszyscy siusiają na górze i przecieka przez strop.
Sławek mimo woli odsunął się ze wstrętem. Zdezorientowany, przenosił wzrok z sufitu na nas i z nas na sufit.
— Zrobiliście tu jakąś pułapkę? — spytał nieufnie. — Powiedzcie prawdę, co to ma znaczyć?
— To już pan sam wie najlepiej, panie Sławku — zauważył grzecznie Irek. — Sam pan pilnował betonowania antresoli. Co pan tam zabetonował, to już my wolimy w to nie wnikać.
— Jakieś głupie dowcipy sobie robicie — mruknął Sławek i wyszedł.
Wychodka rzeczywiście nie było, bo instalacje sanitarne dopiero montowano i trzeba przyznać, że mieliśmy z tym duże kłopoty. Każdy rozwiązywał sprawę we własnym zakresie, nie chwaląc się innym, zdaje się, że głównie użytkowane były wanny. O kapiący sufit wszyscy mieli do nas pretensję, jakby to była nasza prywatna złośliwość. Lało się coraz obficiej, aż na podłodze utworzyły się dwie wielkie kałuże, jedna na środku, a druga pod szafą z dokumentacją, co utrudniało użytkowanie szafy. Najgorsze miejsce Irek zatykał szmatą, upchniętą w dziurze, której tam wcale nie powinno być. W świeżych murach bez centralnego ogrzewania robiło się coraz zimniej i nasz stary piecyk z pustaka Ackermanna niewiele pomagał. Centralne ogrzewanie teoretycznie działało, ale jakoś w kratkę.
Boźenki już na budowie nie było. W ramach swojej praktyki na uprawnienia budowlane wczesną jesienią przeszła do centrali, nawet awansując. Przyjechała na kontrolę, weszła do naszego pokoju i ze zdumieniem spojrzała na podłogę.
— O mój Boże, a co to? Kto tu tak nalał?
Chwyciłam ją za rękaw i odciągnęłam parę kroków.
— Nie stój tam, tam kapie. Leje się z antresoli, tylko patrzeć, jak cała dokumentacja zgnije.
— To po diabła tu siedzicie? Przecież tu można reumatyzmu dostać! A co kierowniki na to?
— Nic. Przychodzą, oglądają sufit, kiwają głowami i idą sobie. A my siedzimy, bo tu, prawdę mówiąc, wygodniej niż gdzie indziej. Siadaj i opowiadaj, jak ci tam jest, w tej Centrali?
Bożenka usiadła, spojrzała w sufit i przesunęła się z krzesłem o pół metra dalej.
— Jak psu w studni — rzekła zgryźliwie. — Mówię wam, nudno tam niemiłosiernie. Roboty tyle co kot napłakał, jakbym chciała, to bym wszystko zrobiła przez trzy dni, ale sobie rozkładam na miesiąc, żeby przez tę resztę czasu nie zwariować z nudów. Jakie tam nieróbstwo panuje, to pojęcia nie macie. My tu harujemy jak głupie konie, a oni tam w nosie dłubią i ważnych udają.
Ucieszyliśmy się ogromnie, bo informacja potwierdzała wszelkie dotychczasowe przypuszczenia. Moje poglądy na administrację państwową wtedy właśnie zaczynały się lęgnąć, ale nie miałam czasu analizować różnych zjawisk, więc skrystalizowały się ostatecznie dopiero później.
Bożenka na kapiącą antresolę wpływu nie miała, mimo zważnienia w centrali. Załatwiła sprawę dopiero ogólna konferencja, zwołana w naszym pokoju.
Generalnie rzecz biorąc, nie było dobrze. Wraz ze zbliżaniem się budynków ku końcowi zwiększały się nasze kłopoty. Stan surowy to dla budowy zawsze zyski, stan wykończeniowy zawsze straty. Wykopy, fundamenty, szkielet, mury są to elementy dające duży przerób, stosunkowo tanie w robociźnie, łatwe do wykonania i wymagające tanich materiałów. Przy wykończeniówce sytuacja się komplikuje, koszty materiałów rosną, pojawiają się roboty dodatkowe, za które strasznie trudno wydrzeć pieniądze z inwestora. Rozliczenia materiałowe wymagają większej uwagi, bo nikt nie zdoła kraść cegły wagonami, ale każdy może ukradkiem wynieść paczkę glazury. Obmiar trzeba robić z natury, coraz więcej zmartwień i żmudnej dłubaniny. Na naszych budowach działo się źle i ustawicznie wybuchały awantury. Moje budynki wyglądały jeszcze znośnie, bo Edmund jako kierownik był genialny, Zdzisio usilnie starał się być w porządku i wszystkie obmiary do bezetów uzgadniał ze mną, a ja, z powodów, których nie pamiętam, bo w reportażu je zlekceważyłam, zostałam już wcześniej zmuszona do wyliczenia wszystkich robót dodatkowych i miałam je na bieżąco. Irek prezentował się znacznie gorzej. Za zmianami w budynku głównym nikt już nie mógł nadążyć, w dodatku na jednym piętrze pomylono okna, było o jedno za mało, mijały się i mijają do tej pory. Cała komisja stała na placu budowy z zadartymi głowami i wszyscy liczyli: jedenaście, dwanaście, trzynaście… nie, zaraz, dwanaście czy trzynaście…? Od początku, raz, dwa, trzy… siedem, osiem… jakie osiem? Dziewięć! No co pan…? Jeszcze raz, jeden, dwa, trzy… Wyglądali na grono wariatów. Jakby mało było okien, narożnik antresoli zaczął pękać, Sławek dostał histerii, sytuację uratował zbrojarz Józio i betoniarz Władzio, narożnik wzmocniono.
Stwierdziwszy, że robót dodatkowych, choćby pękł, nie wyłapie, Irek przestał się nawet o to starać. Jego rozgoryczenie, zapoczątkowane współpracą z Bohdanem, dosięgło zenitu. Zagmatwał się w stosach rysunków, przysłanych na budowę, anulujących poprzednie, do reszty stracił rozeznanie, co jest aktualne, a co nie, przeklął ścianki, tynki i futryny, które liczył po kilka razy, bo ciągle ulegały zmianie, a najbardziej wyprowadziły go z równowagi rozliczenia materiałowe. Rezultaty ich były wysoce niepokojące, a szef z uporem nie chciał na ten temat rozmawiać, do dziś nie wiem dlaczego.
— Popatrz — powiedział do mnie z wściekłością,
wróciwszy z budynku — jak może wszystkiego nie brakować, kiedy oni tu robią skandaliczne rzeczy. Ja mam w kosztorysie jastrychy grubości dwa i pół centymetra, idź, zobacz, co leży u starego na oknie. Jastrychy wstają, bo pod nimi szlichty wstają, kawałki tam u niego leżą, mają po cztery i pół centymetra! A ja muszę liczyć tak, jak mam w kosztorysie! To ma nie brakować?! Na tych kilometrach kwadratowych posadzek?!
Kiwałam głową ze zrozumieniem, a Irek latał po pokoju i kontynuował.
— A te szlichty? Zrobili za chude, bo Sławek cement oszczędzał, wszędzie szarpany, i teraz im pękają, i wstają! Będą kłaść drugi raz i kto za to zapłaci? A potem stary do mnie przyleci z pyskiem, panie Irku, co z tym cementem?! Gówno z cementem!!!
— Nie lataj tak, bo pryskasz tym błotem — powiedziałam trzeźwo. — Spróbuj ich namówić na jaki protokół, forsy nie będzie, ale niech chociaż materiały wyjdą możliwie.
Najgorzej ze wszystkich budynków wyglądał pawilon, bo Henryk, który się nim zajmował, odszedł już kilka miesięcy wcześniej. Przedsiębiorstwo znów okazało skretynienie, nie chcieli mu dać dwustu złotych podwyżki i dla głupich dwustu złotych stracili doskonałego pracownika. Teoretycznie budynkiem zajął się Sławek, ale nie dawał mu rady i stało to w nie dokończonym stanie surowym, doprowadzając wszystkich do rozpaczy.
Z wielkim naciskiem chcę tu przy okazji zauważyć, że przyczyniające tylu kłopotów zmiany w dokumentacji w trakcie budowy są nie tylko najzupełniej zrozumiałe, ale nawet godne pochwały. Od początku w naszej cudownej rzeczywistości nie przewidywano czasu na myślenie, możliwe, że był to w ogóle proces potępiany. Tymczasem człowiek nie musi od razu wpaść na najlepszy pomysł, wykombinuje coś, fajnie, potem się zastanowi, pomyśli, przyjdzie mu do głowy coś lepszego, dozna błysku natchnienia, no i co? Co ma z tym fantem zrobić? W normalnym kraju i w normalnym ustroju zmieni pierwotną koncepcję, wprowadzi to ulepszenie, u nas natomiast przez całe lata taki człowiek mógł się powiesić. Zapłacono mu za myślenie jednorazowe, zmiana nie wchodziła w rachubę, nie mówiąc już o sytuacji, w której zdążyły wkroczyć branże, konstruktorzy, elektrycy, sanitarni i tak dalej. Kto miał im zapłacić za podwójną robotę? Nawet błąd pozostawał!
Pniewski mógł sobie pozwolić na wprowadzenie korekty. Za wszelkie zmiany płacił inwestor, a głowę daję, że projekt robiono w pośpiechu. Starannych przemyśleń, poprawek, ulepszeń można było dokonać dopiero później. Dokonano, cześć im za to i chwała, na budowę przyszły nowe rysunki.
Melanż się jednak robił i lęgły się z tego roboty dodatkowe, nie przewidziane w pierwotnym kosztorysie. Bez zmian projektu owe roboty również istniały, bo, jak wiadomo, plan swoje, a życie swoje, chociażby te kretyńskie bruzdy, wykuwane i zamurowywane. Braki w materiałach też dokopywały nieźle, zastępowano je innymi, a to z kolei często wymagało właśnie robót dodatkowych. Nie wymienię ich wszystkich, bo nie zostawiłam sobie na pamiątkę dokumentacji budowlanej, a w reportażu ominęłam je starannie.
Konferencja zebrała się w naszym pokoju, bo znajdowały się tu wszelkie dokumenty, i ulokowała się akurat tam, gdzie kapało. Przebiegła w atmosferze wysoce burzliwej, punkt kulminacyjny zaś nastąpił, kiedy mokra szmata z sufitu z głośnym plaśnięciem wylądowała na środku stołu. Dopiero wtedy szef nie wytrzymał i od razu nazajutrz przenieśliśmy się piętro wyżej, do pokoi hotelowych. W naszym stropie wykuto dziurę, z której wyleciało pół beczki wody, zrobiono co trzeba, i jak rozumiem, antresola już nie cieknie.
Dojadły nam wynalazki, głównie ślusarskie. Wymyślono jakieś klamki, które nieruchomiały po zamknięciu drzwi na klucz i wszyscy mieliśmy poobijane ręce. W dodatku te skomplikowane urządzenia miały skłonność do zacinania się, dzięki czemu ustawicznie ktoś siedział uwięziony w wychodku, waląc w drzwi i żądając wypuszczenia. Najdłużej tkwiła tam Maryśka, bo zamknęła się w nieodpowiedniej porze i o mało nie przesiedziała całej nocy, ludzie już poszli po pracy do domu, znajdowałam się tam jeszcze i usłyszałam jej łomoty wyłącznie przez przypadek. Oczywiście uwolnił ją Edmund, mówiłam, że był dla nas czystym błogosławieństwem, z klamek zaś w końcu zrezygnowano.
Ostateczny rezultat tych wszystkich komplikacji był taki, że dostaliśmy z centrali pełnomocnika, niejakiego Włodzia. Miał wyprowadzić budowę na czyste wody. Przyczyn, dla których na Domu Chłopa pojawiło się cztery miliony strat, już w tej chwili nie pamiętam, może i rzeczywiście nawaliły obmiary. Żwir, zdaniem głównego magazyniera, kradli transportowcy, cement, zdaniem Sławka, był zły i musiał go dawać więcej. Szlichty pogrubiono, bo płyty stropowe były nierówne. Rozwścieczony Irek złożył wymówienie, a szef postanowił zrezygnować ze stanowiska. Ostatnią wigilię, obchodzoną jeszcze w pełnej obsadzie, uświetniłam poezją i strasznym pijaństwem.
Wigilie obchodziliśmy uroczyście od początku. Praca kończyła się o dwunastej, potem zaś następowała uczta, której uczestnicy obowiązani byli wyglądać jak należy. Szef przychodził w wieczorowym garniturze, w białej koszuli, pod muchą, elegancki jak szatan, i reszta musiała się przystosować.
Tej właśnie ostatniej budowlanej wigilii przytrafiło się kilka drobiazgów niezapomnianych. Istniała u nas cieciowa Marianna, uprzedzam, że dygresja na jej tle będzie obszerna i urozmaicona, postać barwna, baba koło pięćdziesiątki, wysoka, czarna, w typie Cyganki. Pierwszy raz zwróciłam na nią baczniejszą uwagę, spotkawszy ją na ulicy w godzinach pozasłużbowych. Szła naprzeciwko mnie piękna kobieta w interesującym wieku, we wciętym i rozkloszowanym paletku, szczupła w talii, w pantofelkach na obcasach, uczesana i podmalowana bezbłędnie, i zbliżywszy się, rozpoznałam Mariannę. Osłupiałam na ten widok i prawie wrosłam w chodnik, bo po budowie chodził pękaty tułub.
Następnie dała się zauważyć, kiedy zaczęliśmy oddawać budynki do użytku i rozliczenia materiałowe urosły do rangi najważniejszego problemu nie tylko na budynku głównym, ale także na mieszkaniówkach i biurowcu.
Do naszego pokoju, gdzie siedziałam z Maryśką, bo Irek gdzieś się pętał, Edmund przywlókł majstra Józefa, który okazywał wyraźną niechęć do tematu. Najgorzej u nas wyglądało szkło, brakowało go tysiąc dwieście metrów kwadratowych.
— Mówiłem panu, panie Józefie, niech pan pilnuje szkła. Miał pan to szkło na placu budowy i co pan z nim zrobił?
Józef wyglądał jak zdruzgotana niewinność. Oparł łokcie na stole i jednym okiem patrzył na wielkie płachty zestawień materiałowych, a drugim na Edmunda.
— No widzi pan, miałem — powiedział ostrożnie.
— Miałem i nie mam.
— Wytłukło się? — spytał Edmund jadowicie.
— Gdzie tam się wytłukło. Wie pan przecież, jak było, przyjechali i zabrali.
— A mówiłem, żeby pan nie dawał. Kto dał rozchód? Pan. I dlaczego pan pozwolił zabrać?
— No a co ja miałem zrobić? Stary kazał dać, to dałem. Miałem się z nimi bić?
— Nie dawać! Mówiłem, nie dawać! Teraz pan widzi rezultaty! Rób pan, co pan chce, idź pan z tym do magazynu, niech zmienią rozchody. Napaskudził pan, że lepiej nie można.
— Jedna skrzynka mi zleciała — powiedział Józef w smutnym zamyśleniu.
— Co to jest, jedna skrzynka! No nic, zostawmy to na razie. Co tam jest jeszcze?
— Żwir oczywiście — powiedziałam niechętnie.
— I gwoździe. Gwoździe toście chyba wszyscy na Bagnie sprzedawali, pół tony brakuje.
Edmund wodził palcem wzdłuż rubryki „nadwyżki i braki”. Musiałam mu przypomnieć, skąd pochodzi dziesięć ton lepiku i dziesięć tysięcy metrów kwadratowych papy na plusie. Zastanowił go grys.
— Nadwyżka sześćdziesiąt ton grysu marmurowego! Skąd?!
— Lepiej się gipsem zajmijcie, a nie głupstwami — poradziłam z gniewem. — Mówiłam ci przecież, że przez pomyłkę policzyłam podwójnie całe lastryko na klatkach schodowych i przeszło. Już zapłacili. Nawet się dziwię, że tak mało tej nadwyżki. Lepiej powiedzcie, co się stało z gipsem, brakuje trzydzieści osiem ton.
Edmund pochylił się nad zestawieniem.
— Pokaż ten gips. To są płyty, robione rok temu. potem już nie powinno być rozchodów.
— Może i nie powinno, ale w zeszłym miesiącu jest rozchód pięćset kilo.
— Niemożliwe!
— No to popatrz. Jak byk.
Edmund wyprostował się i popatrzył na stropionego nieco Józefa z bolesnym wyrazem twarzy.
— Brał pan gips, panie Józefie?
— No, widać brałem, skoro tu jest tak napisane.
— Na co?!
Przez chwilę patrzyliśmy na Józefa w milczeniu, on zaś też milczał i przyglądał się nam bezmyślnie. Odezwał się wreszcie.
— Tak myyyyślę… — rzekł rozwlekle. — Tak właśnie myyyyślę, co by tu zełgać. Bo szczerze mówiąc, to nie pamiętam…
— Przez cały kwartał nie było żadnych robót, do których używa się gipsu — wytknęłam z wyrzutem. — Co pan mógł z nim zrobić? Wyrzucił pan, czy co?
— A bo ja wiem? Może poszedł do tynków?
— Przecież pan nie robił tynków!
— Jak to nie? A reperacje?
— Do reperacji pół tony gipsu?! Niech pan się zastanowi, co pan mówi!
— No to nie wiem. Diabli widocznie wzięli.
W tym momencie wpadł do nas Sławeczek, wielce wzburzony, ale triumfujący. Sławeczek przez minione trzy lata bardzo się wyrobił i przystosował do życia. W stosunkach prywatnych co prawda słowo „cholera” nadal nie przechodziło mu przez gardło, ale służbowo sami byliśmy świadkami wspaniałej sceny, jeszcze w naszym starym baraku. Kierowca podjechał wywrotką nie tam gdzie trzeba i Sławeczek stanowczo, acz w salonowej formie zwrócił mu uwagę, że ma podjechać gdzie indziej.
— Czego? — odparł na to kierowca i wylazł z szoferki z korbą w ręku.
Wyglądem zewnętrznym mocno przypominał goryla i Sławeczek się przestraszył. Sam to wyznał. Z rozpaczy poczuł wyraźnie, że chce, czy nie chce, zareagować musi. Ni z tego, ni z owego pochylił się jak do walnięcia bykiem i ruszył ku potworowi z korbą.
— Ach, żesz ty…! — rozpoczął i dalej wypowiedź popłynęła mu sama, bo w końcu pamięć miał dobrą, a przykładów mnóstwo. Klasa robotnicza stała wokół, z zaciekawieniem przyglądając się scysji, gotowa drwić z niewydarzonego kierownika. Nie było powodów do drwin, Sławeczek pokazał wielką klasę, kierowca jakoś zmalał, zawrócił, cichutko i grzecznie wlazł do szoferki i odjechał na wskazane miejsce. Sławeczek przyleciał do nas purpurowy, chciał się zwierzyć z przeżycia, ale od razu został powitany oklaskami i wyrazami uznania.
Wpadł teraz do nas, niezmiernie przejęty.
— Wyobraźcie sobie! — krzyknął. — W magazynie nie chcieli przyjąć ode mnie drewna opałowego!
Maryśka, pracująca dotąd w milczeniu, nagle oderwała się od swoich zajęć. Podlegała Sławkowi bezpośrednio, tak jak ja Edmundowi, a poza tym jąkała się niekiedy na pierwszych sylabach. Wszyscy odwróciliśmy się do niego z zaciekawieniem.
— Jak to nie chcieli? — spytał Edmund. — Dlaczego?
— Nie wiem. Co mnie to obchodzi! Oni sobie w ogóle za dużo pozwalają. Ja im robię zwrot, a oni mówią, że nie przyjmą! Zdenerwowali mnie i zrobiłem okropną awanturę. Rzeczywiście, drewna opałowego nie przyjmą, też chimery!
— No, ale co w końcu? Przyjęli?
— No pewnie! Wszystko muszą przyjąć! Powiedziałem im, że jakbym im gówno przysłał, to też muszą przyjąć!
W zapadłą nagle ciszę padło pełne zainteresowania pytanie Maryśki:
— Lululuzem czy w opakowaniu?
— Wstrętna cholera — powiedział Sławek z wyrzutem i wyszedł.
Wróciliśmy do gipsu. Do dziś nie wiem, co Józef mógł z nim zrobić. Że nie ukradł, to pewne, wszyscy nasi majstrowie byli ludźmi bezwzględnie uczciwymi, uczciwością godną i przedwojenną. Ani Edmund, ani ja nie ukradliśmy również, prawdopodobnie nastąpiła pomyłka w rozchodach magazynowych i poszło to wszystko na Dom Chłopa, a nie na NBP.
W nasze zatroskane rozważania wdarły się nagle jakieś hałasy na korytarzu. Przerwaliśmy rozmowę i w chwilę potem do pokoju niczym furia wtargnęła cieciowa Marianna. Z krzykiem rzuciła się na Józefa, który pośpiesznie cofnął się razem z krzesłem za szafę.
— Jest tu ten potwór, jest! — wrzeszczała. — Ten ludojad, ten szatan, ten dręczyciel! Ja ci tego nie przepuszczę, ja się nie dam tak krzywdzić! Bóg czuwa nad sierotami, żeby pana za moje zmarnowane zdrowie pokarał!
Józef siedział za szafą bez słowa i przyglądał się jej niepewnie. Edmund chciał coś powiedzieć, ale rozszalała Marianna nie dopuściła go do słowa.
— Panie kierowniku, ja do pana na skargę przychodzę, ja u pana sprawiedliwości szukam! To jest nieludzkie, tak się nad człowiekiem znęcać! To jest bandyta, a nie majster! To jest zbrodniarz!
— Ależ pani Marianno, niech się pani uspokoi. o co chodzi? Co się stało?
— Co się stało! Niech mnie pan nie pyta, co się stało, bo ja tego wspomnieć nie mogę! Ten człowiek mnie zamknął na poddaszu na całą noc! Na całą noc! Od rana do wieczora! Ja nerwowa jestem, ja tego znieść nie mogę! Całą noc mnie zmora dusiła! Zamknął mnie, potwór, zamknął! Żeby chociaż sam został, ale nie! Samą jedną mnie zamknął, jak sierotę, jak zbrodniarza w więzieniu! Panie kierowniku, czy to nie ma sprawiedliwości na tym świecie?!
— Z tą sprawiedliwością to nie bardzo — odparł Edmund dyplomatycznie i zwrócił się do Józefa: — Panie Józefie, rzeczywiście zamknął pan tę kobietę na noc na poddaszu?
Józef był podejrzanie czerwony na twarzy i z trudnością zachowywał powagę. Wyparł się bardzo niepewnie, co wzmogło furię Marianny. Z wielkim trudem udało się ją wreszcie uspokoić i pozbyć z pokoju.
— Panie Józefie, co to ma znaczyć? Zamknął ją pan, czy nie?
— No pewno, że tak — wyznał Józef, czując się już bezpieczny. — A co, będzie mi zaraza po całej budowie latała, zamiast poddasza pilnować? Jak się ją zostawi, zaraz ją gdzieś diabli poniosą, to co miałem zrobić? Zamknąłem.
Poddasze stanowiło hotelową część biurowca, połączonego z mieszkaniówką, było już wykończone i należało go pilnować jak oka w głowie, bo takie rzeczy, jak armatury sanitarne, klamki i okucia, gniazdka elektryczne i przewody stanowiły łakomy kąsek. Marianna zaś istotnie była ruchliwa i towarzyska, możliwe, że owe skarby zostawiłaby na opiece boskiej.
Ta właśnie Marianna spotkała szefa na korytarzu w sam dzień wigilii. Spojrzała i zatrzymała się jak wryta.
— Boże, jaki piękny! — powiedziała z nabożnym zachwytem. — Raz z takim i umrzeć!
Nigdy, w czasie żadnej wigilii, szef nie był w tak znakomitym humorze, jak wtedy.
Poemat wigilijny pisałam kilka dni wcześniej w domu, pastując podłogę w przedpokoju. Kartka leżała obok i co parę klepek dopisywałam dalszy ciąg tekstu. Brzmiał on następująco:

Już z zimowego nieba biały śnieżek prószy.
Cały świat czeka gwiazdki, puchem przysypany.
Wokół nas, na budowie, nie ma żywej duszy.
Jeśli jeszcze kto został, to w trupa pijany.

Wszędzie nastrój świąteczny, gołda wartko płynie.
Kupy pustych butelek sypią się ze schodków.
Wilgocią ten Dom Chłopa w całym kraju słynie.
Wszechstronnie podlewany, bo w nim brak wychodków.

Kto z nas tych chwil nie pomni, gdy potrzebą gnany
Ustronnych kątów szukał, wysoko lub nisko?
Różne rzeczy nie dadzą zakuć się w kajdany.
Serce, nasz drogi szefie, to jeszcze nie wszystko!

Jakąż nową odmianę niesiesz, dobry losie?
Dotąd godzin dwadzieścia sześć doba liczyła.
Od dziś godzin tych będzie już dwadzieścia osiem!
Wola naszego szefa tak Wszechświat zmieniła.

Od wieków już ludowa legenda powiada.
Że ta noc jest niezwykła. Cuda walą tłumnie.
W ten wieczór każde bydlę ludzkim głosem gada.
Może się i Sławeczek odezwie rozumnie…?

Wkrótce nas już ogarnie powszechna żałoba.
Płaczcie muzy! Schowajcie wdzięki do lamusa!
Wszelkiego kawalerstwa największa ozdoba.
Wielbiciel cór Koryntu i czciciel Bachusa

Rychło nas już porzuci. Odejdzie w nieznane,
Choć zatrzymać go tutaj każda z nas się stara.
Pozostawi za sobą serca połamane,
Łzy, westchnienia gorące i bajzel w obmiarach!

Lecz nie płaczmy za bardzo! Dostaliśmy w spadku
Pełnomocnika. Perłę. Jedno szczęście w życiu!
Na pewno wyprowadzi Dom Chłopa z upadku.
Jeśli przedtem kariery nie zakończy w kiciu.

Cóż jeszcze nam przyniesie ta noc wygwieżdżona?
Jest wszak pomiędzy nami niewinna dziewoja,
Od dawna już na próżno odmiany spragniona…
Zwierzchniku jej! Gdzie męskość? Gdzież ambicja twoja?!

Stary rok sześćdziesiąty jest już kresu bliski,
Nie żałujmy więc sobie przez te dni ostatnie!
Trzachnijmyż tą robotą, aż się sypną iskry!
Kochajmy się służbowo, kochajmy prywatnie!

Niechaj świeci nam w życiu gwiazda pomyślności!
Życzymy sobie nawzajem wszystkiego dobrego!
Już wkrótce ten Dom Chłopa przyjmie nowych gości.
Lecz niechaj nie zapomni personelu swego!

Zwracam uprzejmie uwagę, że to wszystko napisane jest uczciwym heksametrem. Osobiście poezji nie czytuję wcale i jeśli są umieszczone w prozie, omijam je starannie. Nic nie stoi na przeszkodzie, żeby ominąć ten poemat i tutaj. Między nami mówiąc, nie jestem pewna, czy nie powinien wisieć w recepcji Domu Chłopa oprawiony w ramki, albo zgolą wyryty złotymi zgłoskami na byle którym słupie.
Owegoż wigilijnego dnia wstałam o wpół do piątej rano, ponieważ musiałam umyć głowę. W okresie przedświątecznym woda leciała z taką intensywnością, że gaz mi się w piecyku nie zapalał i jedyne chwile luksusu istniały pomiędzy pierwszą w nocy a piątą rano. Umyłam, wysuszyłam, pojechałam do pracy, nie zdążywszy nic zjeść, bo i tak nigdy o poranku nie miałam apetytu. Odwaliłam jakąś robotę, ciągle na głodno, po czym rozpoczęła się uroczystość. Urządziła mnie Mańka.
Jak zwykle, brakowało naczyń, zaproponowała zatem, żebyśmy piły z jednej szklanki. Wódkę, rzecz jasna, nie herbatę. Co do naczyń, nigdy nie mieliśmy dostatecznej ilości, bo nabyłam wprawdzie kiedyś czajnik, ale wychowana zostałam w abstynenckim domu i kieliszki mi do głowy nie przyszły. Piliśmy ze wszystkiego, co nam wpadło pod rękę, rekord stanowił aluminiowy rondelek zjedna rączką, a znajdowała się w nim, o ile pamiętam, słodka wiśniówka. Teraz prawdziwa szklanka na dwie osoby to i tak był komfort. Zaczęło się od opłatka i toastów i nagle zorientowałam się, że Mańka nie pije wcale, a szklanka jest prawie pusta. Jezus Mario, wychlałam na głodno ćwiartkę wódki!
Nie zdążyłam nawet uczynić jej żadnego wyrzutu, bo wiedziałam, co będzie. Musiałam przedtem spełnić obowiązki, zażądałam ciszy, uroczyście odczytałam poemat, rozdałam kopie i odetchnęłam z ulgą. Ulga sprawiła, że straciłam opamiętanie i w rezultacie urżnęłam się potężnie.
Późniejsze wydarzenia zapamiętałam kawałkami. Siedziałam w pokoju elektryków, miałam widok na szczyt mieszkaniówki Nowy Świat 21, w szczycie znajdowały się okna i te okna ruszały w górę powoli, stopniowo przyśpieszały, rozpędzały się, a potem pędziły w takim tempie, że nie mogłam za nimi oczami nadążyć. Męczyło mnie to tak, że pozbywałam się zawartości własnego wnętrza do kosza na śmieci Wszedł kierownik elektryków, niejaki Wacuś.
— Panie Wacku — poskarżyłam mu się wśród łez. — Niech pan popatrzy, ten Nowy Świat tak leci do góry, do góry…
— Tak — przyznał Wacuś smętnie. — A ten stary świat leci na dół, na dół…
Następnie rozpędziłam zgromadzenie robotników, którzy składali życzenia któremuś kierownikowi. Potem przypomniałam sobie, że za dwie godziny mam być u mojej matki i przeraziło mnie to śmiertelnie, bo w takim stanie w żadnym wypadku nie mogłam się jej pokazać. Litość zdjęła Edmunda i jeszcze kogoś, chyba Irka, ale nie jestem pewna, może to był ciągle Wacuś, pełen współczucia dla mnie od początku z racji światów, starego i nowego. Nasadzili na mnie odzież, wzięli pod rękę i Edmund rozkazał z wielkim naciskiem:
— Jak mi Bóg miły, rób, co chcesz, ale na terenie budowy idź prosto! Musisz iść prosto!
Wystraszona panicznie myślą o mojej mamusi, zmobilizowałam się i aż do bramy szłam prosto. Możliwe, że siłą rozpędu poszłam prosto jeszcze kawałek dalej. Zabrali mnie do restauracji „Stolica”, posadzili przy stoliku i zadysponowali poczwórną kawę, morze wody sodowej i sałatkę z dwóch cytryn. Kawa jak kawa, ale cytryna wykręciła mnie na siedemnastą stronę. Ratownicy byli bez miłosierdzia.
— Jakeś się uchlała, to teraz żryj! — rzekli twardo. — Chcesz wytrzeźwieć, czy nie?
Chciałam. Skutek był olśniewający, po dwóch godzinach przybyłam do rodziny trzeźwa jak świnia i wdzięczna im do grobowej deski.
Mam wrażenie, że w tym reportażu ominęłam rozmaite wydarzenia, nieco jakby kompromitujące. Rzetelnie urżnęłam się tylko w ów poranek wigilijny, ale w rozrywkowym nastroju wracałam wielokrotnie, i nie ja jedna. Szczególnie w tamtą pierwszą zimę, kiedy zdjęcie palta narażało człowieka na zapalenie płuc. Kółko hula—hop zajmowało za dużo czasu, załatwialiśmy sprawę nagannym używaniem alkoholu w rozmaitej postaci. Sto gramów do gorącej herbaty dawało niezły rezultat, ale herbata szybko stygła, a ile w końcu tego napoju można wypić! Resztę zużywało się w postaci naturalnej i przypominam sobie jakiś dzień, kiedy do sklepu udawały się różne osoby i w efekcie piłam czystą, słodką wiśniówkę, śliwowicę i coś tam jeszcze, po czym dziwili mnie ludzie w tramwaju. Wszyscy zmarznięci, okutani, zsinieli, ja zaś radosna, w rozpiętym palcie, w ogóle nie czułam mrozu.
Mój mąż, abstynent, był temu przeciwny, ośmiogodzinnej pracy na mrozie nie próbował ani razu, więc nie miał zrozumienia. Mąż Bożenki również. Obiecywałyśmy uroczyście skończyć z nałogiem, w pełni świadome, że owszem, skończymy, jak się zrobi cieplej. Istotnie, następnej zimy ogrzewanie już działało i miałyśmy słabsze bodźce, ale przewiewność baraku nie uległa zmianie i jakaś ochrona przed zimnem ciągle była niezbędna. Przebiegało to już ulgowo, co parę dni, a nie codziennie, nasi mężowie trochę się uspokoili, widmo szpitala dla alkoholików przestało ich straszyć, po czym znów Boźenka wprowadziła dysonans.
Po jakimś skromnym poczęstunku sama powiedziała:
— Słuchajcie, nie wygłupiajmy się, stary ma rację. Nie możemy tych trzech butelek zostawić. Jedną za okno, jedną do śmieci, a jedną zabiorę i wyrzucę po drodze do byle jakiego kosza.
Włożyła pustą flachę do torby i pojechała do domu, zapominając o niej gruntownie. W domu byli goście, którym zabrakło papierosów, i Andrzej spytał z nadzieją:
— Kupiłaś papierosy?
— Tak, są w torbie, wyjmij — odparła beztrosko Boźenka.
Andrzej sięgnął do torby i wyjął puste pół litra. Boźenka nie straciła przytomności umysłu.
— A, właśnie, wiesz, postanowiłam zbierać butelki, bo nie najlepiej nam się powodzi. Sam rozumiesz, każda sztuka złotówkę…
Przepracowałam na tej budowie przeszło trzy lata i mogłam zdawać egzamin na uprawnienia budowlane. Nie zamierzałam spędzić całego życia w wykonawstwie, moim celem był powrót do biura projektów. Złożyłam wymówienie i wówczas zaproponowano mi podwyżkę o sześćset złotych, żebym tylko została, co było dość zrozumiałe. Wysoko kwalifikowany personel pracował lepiej. O naszej budowie mówiono z przekąsem, że tam siedzi sama arystokracja i miało to swoje uzasadnienie o tyle, że istotnie większość personelu technicznego miała za sobą studia i dyplomy, odwalaliśmy robotę rzetelnie, znacznie powyżej normy i nawet inteligentnie. Trzeba było doceniać nas wcześniej…
Straty na Domu Chłopa zostały w wysokim stopniu wyrównane, między innymi przy pomocy owych spornych robót dodatkowych, materiały udało się rozliczyć, bo kompleks budów zawsze stwarza większe możliwości. Na własne oczy ujrzałam kiedyś pana Władzia, jak z taczką pełną cementu przemykał się przez ulicę Warecką.
— Panie Władziu, co to ma znaczyć? — spytałam surowo.
— Cicho! — odparł pan Władzio. — Tu przestój, a tu nam zabrakło. Niech pani inżynierowa nikomu nie mówi!
Mieszkaniówka Nowy Świat 21, ta od lecących okien, była w ogóle spółdzielcza. Spółdzielnie miały trochę oleju w głowie i zbywające materiały sprzedawały pracownikom, zyskując tym drobny zwrot kosztów. Obie z Boźenka kupiłyśmy glazurę do łazienek, czeską pierwszy gatunek, płacąc wprawdzie za krajową gatunek trzeci, ale to z konieczności. W naturze została ta czeska, a według dokumentów krajowa i nawet gdybyśmy chciały zapłacić za nią drożej, nic by z tego nie wyszło.
W owej mieszkaniówce Boźenka miała mieszkanie. Jej sytuacja życiowa była nieco skomplikowana, mieszkała na Saskiej Kępie w przedwojennym mieszkaniu swoich rodziców, w którym jeden pokój zajmowała obca osoba, emerytowana pielęgniarka. Pielęgniarki chcieli się pozbyć i wspólnymi siłami, Boźenka, jej mąż i ojciec, opłacili wkład do spółdzielni mieszkaniowej, uzgodniwszy, że nabywana kawalerka będzie należała do pielęgniarki. Boźenka i Andrzej jednakże stanowili małżeństwo, a małżeństwo w tym kraju nie mogło mieć dwóch mieszkań. Musieli się rozwieść. Złożyli pozew w sądzie, nie pamiętam już, kto kogo za co winił, ale przez ładne parę miesięcy Boźenka poufnie i z niepokojem pytała mnie, czy przypadkiem Andrzej nie potraktuje tego poważnie. Nie potraktował, oddanie budynku do użytku zbiegło im się z którąś kolejną rozprawą i całą kombinację udało im się załatwić pomyślnie. Pielęgniarka za darmo zyskała samodzielny lokal, a Bożenka i Andrzej wycofali pozew.
Przeżyłam przez nią ciężkie chwile, aczkolwiek sprawiedliwie muszę przyznać, że ona przeżyła cięższe. Chciała mieć dziecko, ludzka rzecz. Komplikacje fizjologiczne spowodowały, że ciąży nie mogła donosić, jedną po drugiej roniła, zdrowie miała końskie, więc nic jej to nie szkodziło i upierała się przy swoim. Któraś wreszcie stworzyła wielkie nadzieje, powinna była jednak leżeć martwym bykiem przez ostatnie miesiące, a do tego nie denerwować się i trwać w pogodnym nastroju.
Leżeć jej się udało, owszem, co do pogodnego nastroju natomiast pojawiła się jakby klątwa. Najpierw umarła babcia Andrzeja, w domu, gaz się ulatniał w przedpokoju koło gazomierza i na teściową Bożenki padło podejrzenie, jakoby otruła własną matkę. Zanim rzecz się wyjaśniła, trochę potrwało i było jakby denerwujące. Natychmiast potem Andrzej dostał wezwanie do wojska, wybronił się leżącą żoną, ale co odcierpieli, to ich. Po czym, dla ukoronowania pogodnych wydarzeń, umarła matka Bożenki.
Jej rodzice byli od dawna rozwiedzeni i Bożenka trzymała się raczej ojca, ale co matka, to matka. W dodatku nie mogła nawet pójść na pogrzeb, ponieważ leżała. Zostałam ubłagana, żeby przyjść do niej i zostać, zabawić ją jakoś i zająć, żeby zdołała zapomnieć, że właśnie w tej chwili jej matkę, której przed śmiercią nawet nie zdążyła zobaczyć, kładą do grobu.
Przyszłam oczywiście, przerażona nieco zadaniem, niepewna i zdeterminowana, bo szczerze chciałam, żeby to dziecko wreszcie urodziła. Z rozpaczy uczyniłam, co mogłam, prawie przyznałam się do romansu z Edmundem, którego żona przyjechała na budowę zrobić mi afront, bo ktoś doniósł, że jechaliśmy razem autobusem i on przy wysiadaniu podał mi rękę, Bóg raczy wiedzieć, co jeszcze mówiłam, ale skutek był chyba trochę przesadny. Kiedy rodzina, w tym siostra Bożenki, w czarnych strojach wróciła do domu, Bożenka na tapczanie rżała niczym młoda kobyła na łące i nie mogła się uspokoić, łzy lejąc, owszem, ale ze śmiechu. Popatrzyli na mnie takim wzrokiem, że czym prędzej pożegnałam się i wyszłam, niemniej Agatę, która urodziła się krótko potem, uważam w jakimś ułamku za własne dzieło.

Moje życie osobiste przez cały ten czas przebiegało rozmaicie. Od budowy się tak od razu nie odczepię, bo zahaczało o nią nieustannie.
Mój mąż był niewątpliwie indywidualnością silną i skomplikowaną. Tak zalety, jak i wady posiadał w doskonałym gatunku i jeśli już coś sobą reprezentował, to była to duża rzecz. Przede wszystkim był człowiekiem przyzwoitym, co odbijało się na mnie potężnie, głównie w dziedzinie finansów.
Z Politechniki go wyrzucili, odpracował trzy lata w rozgłośniach Polskiego Radia jako tłumacz i spiker, po czym wrócił na studia, na WSI, czyli Wieczorową Szkołę Inżynierską, dawnego Wawelberga, i okazało się, że jednak jest to jego żywioł. Geny musiały się odezwać. Przeniósł się do laboratorium Polskiego Radia na Wałbrzyską, gdzie rychło został kierownikiem zespołu i, niech to piorun strzeli, na piśmie odmawiał przyjęcia podwyżki, dopóki jego zespół nie będzie miał najwyższych stawek uposażenia. Doceniając jego szlachetność, z wysiłkiem pochwalałam postępowanie i brałam prace zlecone z Państwowych Wydawnictw Technicznych.
Jak już wspominałam, mogłam być z tego dumna. Nie zełgałam ani słowa w Szajce bez końca, rzeczywiście przy odrobinie wysiłku umiałam dostrzec wręcz niewidoczne różnice w rysunkach i tkwiłam w ścisłej światowej czołówce kreślarzy. Skończyło się to, bo budowa mnie przygniotła, ale zanim się skończyło, rozmowy małżeńskie przebiegały następująco:
— Okruszyny na bufecie! — wrzeszczał mąż. — Czy tu nie może być posprzątane?!
— Może — odpowiadałam znad deski. — Posprzątaj, nikt ci nie przeszkadza.
— Nie będę sprzątał!!!
— To nie! Czego się czepiasz, nie zawracaj mi głowy! Ja muszę zarobić pieniądze!
— W dupie mam twoje pieniądze!!!
Rzecz jasna, siedziałam przy robocie. Ręce zaczynały mi się trząść, co zdecydowanie szkodzi dokładności 0.1 milimetra, musiałam co najmniej kwadrans odczekać, żeby nie spaskudzić rysunku. Kończyłam wreszcie, oddawałam, zyskiwałam chwilę oddechu. Wówczas mąż mówił czułym głosem:
— Ty sobie siedź i odpocznij, a ja wszystko zrobię.
Przysięgam Bogu, siedziałam na tapczanie z Przekrojem i nie wolno mi było palcem kiwnąć, on zaś mył okna i sprzątał mieszkanie z radosnym śpiewem na ustach.
— Słuchaj — pytałam go w rozpaczy — powiedz mi, co tobą kieruje? Siedzę przy robocie, uchetana, w pośpiechu, a ty mi trujesz dyrdymałami i czepiasz się okruszyn. Teraz mam czas, mogłabym wszystko zrobić, to nie, sam robisz i niczego nie wymagasz. O co ci chodzi?!
— Bo teraz to ja nie muszę — odpowiadał mi na to mile i beztrosko.
Potrafiłam to nawet zrozumieć, też nie lubiłam musieć. Wpadłam jednakże w kierat i prawdę powiedziawszy, na ogół usiąść mogłam pierwszy raz dopiero w chwili, kiedy dzieci poszły spać. Pewnego pięknego wieczoru miałam do uprasowania trzydzieści sześć męskich koszul rozmaitego rozmiaru, policzyłam je specjalnie. Od razu natomiast wyznaję, że nigdy w życiu nie prasowałam męskich spodni, z tego zapewne względu, iż na samym początku małżeńskiej kariery uprasowałam mężowi spodnie od piżamy z kantami na bokach. Tak mi jakoś wyszło. Nie spodobało mu się to, nie wiem dlaczego, wolał prasować sam i zaraził tym dzieci.
Po WFM–ce, którą udało nam się kupić zapewne cudem, mój mąż dostał przydział na Pannonię. Dostał go jakoś nagle, o tydzień za wcześnie, odebrać należało od razu i zabrakło nam pieniędzy, które mieliśmy dostać dopiero za kilka dni. Nawet nie pamiętam, kto miał je dostać, on czy ja, ale akurat na budowie wypadła mi wypłata. Bez chwili namysłu postanowiłam pożyczyć brakującą sumę drogą kwesty.
Zaczęłam oczywiście od znajomych. — Panie Władziu — mówiłam — potrzebna mi forsa, pożyczy pan dwie stówy?
Pan Władzio, rzecz jasna, z galanterią wyrażał zgodę. Pracowałam jeszcze wtedy w bezetach, kto się narazi bezeciarzowi? Pan Józio był takiego samego zdania, pan Jasio również, bracia Stockie również… Nie, nie mogę nie wspomnieć braci Stockich. Było to trzech murarzy, którzy do pracy przychodzili w kratkę, ale za to jak przyszli…
Nie wiem, co robiłam, ale przez cały dzień nie spojrzałam w okno, a widok miałam akurat na hotel dzienny Domu Chłopa. Spojrzałam nazajutrz. Najpierw raz, potem drugi, potem przetarłam oczy i zaczęłam się zastanawiać, co widzę i czy aby na pewno jestem trzeźwa. Przy poprzednim spojrzeniu widziałam drugie piętro w postaci gołej konstrukcji żelbetowej, słupy, stropy i nic więcej. Teraz stała całość, mury zewnętrzne i ścianki działowe. Wiedziałam, kto to robi, trzech murarzy, grupa braci Stockich, niemożliwe, musieli coś napaskudzić! Poleciałam na to drugie piętro, sprawdziłam, wszystko w pionie, bez jednego błędu, uwierzyłam w końcu własnym oczom i wprawiło mnie to w osłupienie. Tak genialni murarze po prostu nie mogą istnieć na świecie!
A jednak istnieli i przychodząc w kratkę, jeszcze zarabiali znakomicie. I pomyśleć, że ci nieprawdopodobni faceci usiłowali mi wtrynić łapówkę…!
Z łapówki nic nie wyszło, grzecznie wyjaśniłam, że jestem na to za głupia, na Pannonię jednakże pożyczyli, wzruszając ramionami. Przy jednej wypłacie załatwiłam dwanaście tysięcy, wystarczyło, przestałam pożyczać, po czym wszyscy następni potraktowali sprawę podejrzliwie. Próbowali mi wepchnąć więcej.
— Jak to? — mówili z urazą. — A ode mnie pani inżynierowa nie weźmie?
Z wielkim trudem przekonałam ich, że więcej mi nie potrzeba, po czym, w środę, a może w czwartek, przedstawienie rozkwitło na nowo. Brakujące pieniądze dostaliśmy, z listą w ręku poszłam oddawać i co się umęczyłam, to ludzkie pojęcie przechodzi. Nikt nie chciał ich wziąć z powrotem, wszyscy byli przekonani, że zapłacili haracz bezeciarzowi, zwykłej pożyczki nie przyjmowali do wiadomości. Na szczęście mam zły charakter i postawiłam na swoim.
Okazuje się, że nie w pełni. Znalazłam właśnie kawałek tej listy i z przerażeniem stwierdzam, że nie oddałam dwustu złotych niejakiemu Komorowskiemu. Jedyny nie wykreślony, Jezus Mario, kto to był?! Nie pamiętam człowieka, musiało go nie być, może przeszedł na inną budowę, okropne! Jeden niewinny skrzywdzony facet przyłożył się bezpowrotnie do naszej Pannonii, może po te dwieście złotych zgłoszą się jego potomkowie…
Motor stanowił dla nas szczęście bez granic i w tej kwestii nigdy nie było między nami najmniejszych kontrowersji. Korzyść z niego miałam na co dzień, ponieważ byłam wożona do pracy. Mąż jechał na ósmą, ja na siódmą, zawoził mnie na Warecką i udawał się na Wałbrzyską, przybywając do laboratorium Polskiego Radia w charakterze rannego ptaszka i nadgorliwca. Z domu wychodził przede mną, żeby uruchomić pojazd, gdzie myśmy go trzymali…? Na podwórzu chyba… Po czym poganiał mnie dźwiękiem i z pokoju moich dzieci dobiegał komunikat.
— Matka, ojciec warczy! Matka, ojciec warczy!
Ten motor mnie zdopingował i zrobiłam prawo jazdy. Nie pamiętam, gdzie wykładano nam teorię, ale na ćwiczenia praktyczne wyruszało się z Okólnika. Był to okres zimowy, pogoda przeważnie koszmarna, jeździłam w godzinach szczytu, urywając się na pół godziny z budowy zazwyczaj o trzeciej. Na jazdę leciałam zmarznięta, trzęsąc się i szczękając zębami, wracałam spocona, w rozpiętym palcie i gorąco mi było jeszcze długo, ale za to nauczyłam się to pudło prowadzić. Do dyspozycji mieliśmy warszawy starego typu, a do rozrywki jedną panią.
Robiła piąty kolejny kurs samochodowy, do kierownicy przejawiała antytalent olbrzymi i krążyły o niej istne legendy. Instruktorzy mieli z nią ubaw po pachy. Na polecenie „hamować!” energicznie przyciskała pedał gazu, dzięki czemu raz udało jej się zdemolować tylny zderzak jednej ze szkoleniowych warszaw, raz łupnęła w tramwaj, a jej szczytowym osiągnięciem była pogoń za facetem po chodniku. Nieszczęśnik uciekał zygzakiem, ona zaś twardo nadążała za nim. Instruktor dostał ataku śmiechu i nie był w stanie zareagować.
Egzamin z nauki jazdy był jedynym egzaminem w moim życiu, którego nie zdałam. Dostałam inną warszawę, nie tę, którą zawsze jeździłam, i nikt mi nie powiedział, że w niej luz nie wskakuje. Odpracowałam wszystko jak trzeba, instruktor uznał, że wystarczy, kazał mi się zatrzymać, proszę bardzo, wrzuciłam kierunkowskaz, podjechałam do krawężnika, pchnęłam rączkę biegów na luz i puściłam sprzęgło. Na co to ścierwo szarpnęło, warknęło i zgasło.
O mało mnie szlag nie trafił. Za drugim podejściem, po dwóch tygodniach chyba, nie bacząc, jaki egzemplarz mi przypadł, przezornie majtałam rączką biegów na wszystkie strony, sprawdzając, czy jestem na luzie, co wzbudziło lekką nieufność egzaminatora. Zdałam jednak i miałam to z głowy.
Talenty językowe mojego męża zdopingowały mnie również i zaczęłam chodzić na angielski. Kursy języków odbywały się w szkole na Różanej w godzinach wieczornych. Leciałam do Puławskiej przez bazar, ścinając narożnik dwóch ulic pod domem, z Dolnej skręcając w Ludową, z tym że działo się to krótko po zamieszkaniu na Dolnej i nie miałam pojęcia, jak nazywają się okoliczne ulice. Na tym narożniku spotkałam ekshibicjonistę, z którym odbyłam dość osobliwą rozmowę.
Skręciłam w ten skos. Przy samej Dolnej stał jakiś facet.
— Proszę pani, jaka to ulica? — spytał.
Tkwił na rogu, więc nie wiedziałam, o którą pyta. Odwróciłam się do niego.
— Która? — zapytałam wzajemnie.
— Chce pani zobaczyć? — spytał na to i dokonał demonstracji.
Równocześnie uświadomiłam sobie, że nazwy ulicy i tak nie znam i zdążyłam mu odpowiedzieć.
— Nie wiem.
Śmiałam się całą drogę, bo wypadło to wyjątkowo idiotycznie. Przestałam chodzić na ten angielski po paru miesiącach, głównie z braku czasu, a także dlatego, że w drodze do szkoły na schodkach bazaru złapał mnie skurcz w nodze. Nie dość że złapał, to jeszcze trzymał długo i całą lekcję przestałam na przeraźliwie zabłoconych schodach, nie mogąc włożyć buta. Uznałam to za głos przeznaczenia i dałam sobie spokój ze szkoleniem.
Motor zdecydowanie upiększył nam życie. Wakacje spędzane w ruchu okazały się najtańsze i najprzyjemniejsze. Połowę urlopu poświęcaliśmy dzieciom, dzieląc się tak, że razem wypadał miesiąc, drugi miesiąc brały na siebie moja matka i Lucyna, my zaś pozostałe dwa tygodnie podróżowaliśmy po kraju. Przejechałam w ten sposób całe wybrzeże od Braniewa do Świnoujścia, głównie bowiem pchałam się nad morze, a mój mąż w pełni aprobował to upodobanie.
Przeważnie jeździliśmy z Janka i Donatem. Chronologia mi teraz z całą pewnością do reszty okuleje, spróbuję zatem trzymać się tematów. Donat, mąż Janki, pracował również w wykonawstwie budowlanym i był w owym czasie kierownikiem budowy kanału instalacyjnego pod Wisłą, ściśle biorąc, połowy kanału, odcinka od naszej strony. Cud sprawił, że nie poszedł siedzieć.
Miał, oczywiście, roboty kesonowe, a materiały budowlane przychodziły mu sukcesywnie, w tym cement radziecki. Każdy worek cementu miał na sobie wybitą markę, oznaczającą wytrzymałość, do owych robót zaś potrzebny był najwytrzymalszy, 450. Któregoś dnia, przy którymś transporcie, Donat uczynił coś, co w najmniejszej mierze nie było jego obowiązkiem, mianowicie kazał odsypać trochę z worka i zrobić próbkę. Tak sobie, z łaski na uciechę. Do głowy mu nie przyszło, co z tego może wyniknąć.
Próbkę zrobiono i okazało się, że w worku oznakowanym liczbą 450 znajduje się cement 150, używany do tynków. Przez tydzień Denatowi nie zeszła z twarzy zielonkawa bladość i uznał, że był to cud. Miłosierna Opatrzność natchnęła go pomysłem. Cały transport cementu został, nie wiadomo, sfałszowany, czy oznakowany omyłkowo, a gdyby użyto go do robót pod dnem rzeki, Donat przez ładne parę lat z mamra by nie wyjrzał. W razie gdyby były ofiary śmiertelne, to nawet znacznie dłużej. Upił się ze szczęścia, po czym robił próbki już przy każdym transporcie.
Kolejności jego pojazdów nie pamiętam dokładnie, ale zdaje się, że najpierw miał WFM–kę, tak samo jak my, potem Victorię, a na końcu Pannonię. Victoria uświetniła nasz pobyt w Połczynie, wysoce atrakcyjny z rozmaitych względów.
Mój starszy syn, Jerzy, miał wtedy osiem lat, młodszy, Robert, niecałe trzy. Zważywszy moje zajęcia, dziećmi opiekowała się moja matka i w mniejszym zakresie Lucyna. Do szkoły Jerzy szedł sam, przez ulicę nie musiał przechodzić, skrajem Morskiego Oka podążał na Grottgera, Roberta ktoś z nas odwoził na Niepodległości, po pracy zaś odbierałam ich od rodziny i wlokłam do domu. Obaj przy tej okazji dostarczali mi rozrywek, raz pojechałam z Robertem do Puławskiej autobusem, Jerzy zaś jechał Dąbrowskiego na rowerze i wpadł na motocyklistę. Dotarł do mnie we łzach z okropnie rozwalonym kolanem, w domu wypaskudziłam na niego ćwiartkę spirytusu. Robert przy następnej okazji zjeżdżał Boryszewską w dół na trzykołowym rowerku, obydwoje z Jerzym skręciliśmy na bazar i już zaczęliśmy schodzić po schodkach, kiedy ujrzałam nagle, że kochane dziecko puściło pedały i pruje jak szatan, nabierając rozpędu. Zawróciliśmy bez słowa i ruszyliśmy za nim biegiem. Oczywiście wywalił się na placyku przed sklepem z nasionami, wybrukowane to wszystko było w tamtym czasie kocimi łbami, wozy konne jeździły, Robert wrąbał się w te kamienie, błoto i końskie łajna. Wyglądał jak upiór. Nie miałam innego wyjścia, musiałam go doprowadzić do domu, Jerzy zabrał rowerek, a ja ciągnęłam za rękę zaryczane, krwawo–czarne straszydło. Spotkałam po drodze istne procesje, na schodach zaś co najmniej połowę sąsiadów i wszyscy patrzyli na mnie ze zgrozą i potępieniem. Moja matka i Lucyna opętane były leczniczym maniactwem. Uparcie doszukiwały się w moich dzieciach wszelkich możliwych chorób i terapię stosowały raczej przerażającą, pchając w nie każde lekarstwo, jakie im wpadło pod rękę. Skutki były koszmarne. Świeć Panie nad duszą Lucyny, trwam w przekonaniu, że na tamtym świecie odczuwa głęboką skruchę i nie będzie mi miała za złe ujawnienia tej okropnej historii. Ujawnię ją zatem.
Gdzieś od szóstego roku życia mojego starszego dziecka opowiadała mu coś zupełnie wstrząsającego, a opowiadała z wielką ekspresją. Brzmiało to mniej więcej następująco:
Któryś nasz przodek, w dziewiętnastym wieku, a może odrobinę wcześniej, zimową porą wracał do domu z jakichś wojaży. Jechał saniami, bo niczym innym się nie dało. Okolica była bezludna, zamieć szalała, zmylili drogę i pojawiły się wilki, wielkie wygłodniałe stado. Nie posiadam informacji w kwestii broni palnej, może przodek miał dubeltówkę, a może nie. W każdym razie kluczowa scena polegała na tym, że oszalały ze strachu woźnica i oszalałe ze strachu konie runęli poprzez stado wilków tak, że przedarli się na drugą stronę i ocalili życie.
Streszczam tu opowieść, Lucyna eksponowała rozwarte pyski, ostre zęby, pogoń w zamieci, zachłanne paszcze, zionące zagładą, i inne podobne szczegóły. Nieszczęsne dziecko słuchało z oczami jak spodki, krótko potem zaś zaczęło zdradzać niepokojące objawy. Zrywało się w nocy z krzykiem, straciło apetyt, zzieleniało na twarzy i rzeczywiście należało go leczyć. Tym bardziej moja matka z Lucyną karmiły go produktami medycznymi jak leci, także lekarstwami przysyłanymi przez Teresę z Kanady, i podejrzewam, że nie ominęły nawet środków na choroby kobiece. Dziecko wyglądało coraz gorzej. W tym właśnie momencie znalazłam letnisko w Połczynie, może dziwne, ale w ostatecznym rezultacie korzystne.
Była to chyba dawna leśniczówka, stojąca na uboczu, pod lasem, a spodobały mi się w niej piece. Dojrzałam je przez okno i uparłam się wynająć tam mieszkanie na lato. Jedyną jego zaletą była przestrzeń, duży dom, pusty, zamieszkały tylko przez dwie osoby, mogłyśmy swobodnie użytkować chyba ze trzy pokoje, skąpo umeblowane. Miesiąc spędziłyśmy tam obie z Janka, w węglowej kuchni paliłyśmy drewnem przywleczonym z lasu, a gospodyni kradła nam to drewno, bo samej nie chciało jej się po nie chodzić. Stosowała także inne szykany, na przykład wykręciła korki w piwnicy i wkręcałam te korki blada z trwogi, w butach na gumie i w rękawiczkach, ponieważ panicznie się boję prądu elektrycznego.
A propos, zapomniałam o tym wcześniej napisać. Prąd elektryczny, zjawisko zgrozę budzące, na całe życie pozostał dla mnie gatunkiem owada. Kiedy miałam dwa lata, wetknęłam palce w gniazdko na ścianie i prąd mnie złapał, oczywiście nie śmiertelnie. Oderwałam palce, przestraszona, i powiedziałam:
— Mama, mucha bzzz…
— To nie mucha, to prąd — skorygowała moja matka.
No dobrze, nie mucha, prąd, inny owad znaczy. Coś jakby szerszeń, komar, szarańcza… Zakodowało się we mnie na granit, utkwiło w moim umyśle na zawsze i żadna siła na świecie nie zbije mnie z tego poglądu.
Wracając do Połczyna, mieli tam do nas przyjechać nasi mężowie. Mój owszem, przyjechał, posiedział trzy dni i wrócił do pracy, Donata natomiast ciągle nie było, z nie znanych nam przyczyn. Zaczynałyśmy się już nawet niepokoić. Nazajutrz po odjeździe mojego męża siedziałam z dziećmi przy stole, kiedy ktoś zapukał. Otworzyłam drzwi i prawie nie poznałam Donata.
Chudszy był o pięć kilo, nie ogolony, jakby wyszlachetniały, w sweterku, bez żadnego bagażu.
— Jezus Mario, skąd się tu wziąłeś?! — wykrzyknęłam ze zdumieniem.
— Dużo by mówić — odparł i wszedł do wnętrza. — Czwarty dzień jadę.
Okazało się, że uparł się przyjechać ową Victorią, którą kupił w proszku i remontował własnoręcznie. Doprowadził dzieło do końca, po czym wybrał się w drogę. Nawalać mu ten rupieć zaczął już chyba pięćdziesiąt kilometrów od Warszawy, naprawiał, jechał dalej, trwało to długo, aż wreszcie szlag trafił oponę, która się rozlazła ze starości. Wypchał ją słomą, doprowadził pojazd do jakiegoś kowala, zostawił i w dalszą podróż udał się wszystkim, co mu się napatoczyło. Przedsięwzięcie to było niezmiernie skomplikowane, jakiś mały kawałek przejechał pociągiem, przesiadał się do różnych autobusów, ostatni odcinek przemierzył na piechotę i rezultat ostateczny objawił mi się w drzwiach.
Odpoczął, wrócił do Warszawy autobusem, po czym obaj z moim mężem pojechali do kowala po Victorię, biorąc ze sobą nową oponę. W drodze powrotnej Donat gubił wszystko, co tylko zdołało odpaść od machiny, zatrzymywał się, wracał po to, ale zdenerwował się ostatecznie dopiero przy osłonie silnika. Znów wrócił, podniósł żelastwo i spokojnym głosem zaczai:
— Jak wezmę taki duży kamień…
Dalszy ciąg wygłosił z narastającym ogniem i wzdragam się przed zacytowaniem tej wypowiedzi. W każdym razie pomogła, do samej Warszawy nic mu już nie odleciało.
W Połczynie natomiast w podziw zmieszany ze zgrozą wprawił nas Krzysztof, syn Janki. Było to dziecko pozbawione nerwów. Pogodne, uśmiechnięte, pozytywnie usposobione do wszystkiego, z tym że bez pośpiechu. Jeść jadł, bez oporów, ale za to bardzo powoli. Janka, całe życie nerwowa, przy karmieniu potomka dostawała czegoś w rodzaju małpiego rozumu. Zainteresowany światem Krzysztof ruszał szczęką mniej więcej raz na pół godziny, moje dzieci dawno skończyły posiłek i popędziły na podwórze, wybierając się do lasu, on zaś, rozpromieniony, przyglądał się im przez okno i twardo siedział przy stole, ledwo napocząwszy potrawy.
— Słuchaj — mówiła Janka w rozpaczy, z obłędem w oczach. — Czy ty nie chcesz iść do lasu?
— Chceeeee…
— I nie boisz się, że oni pójdą bez ciebie?
— Nieeeee…
Nie było na niego siły. Poza jedzeniem, zachowywał się normalnie i niedorozwój nie wchodził w rachubę. Tylko to żarcie upiorne, które zatruło nam życie. Wszystkie inne dzieci w towarzystwie moich zaczynały jeść szybciej i więcej, jeden Krzysztof był odporny na przykłady.
Skończył mi się urlop i przyjechała druga zmiana, moja matka z Lucyną. W pierwszej kolejności Lucyna złapała Jerzego i popędziła z nim do lekarza, pełna potępienia dla mnie, że nie uczyniłam tego wcześniej. Trafiła przypadkiem, nie wybierała eskulapa.
Relacje o wizycie uzyskałam po ich powrocie do Warszawy. Doktor wziął ją za matkę dziecka i zrobił jej karczemną awanturę. Oświadczył, że dziecko jest zatrute chemikaliami, przekarmione lekami i zabronił dawać mu jakiekolwiek lekarstwa. Choćby konał u j ej stóp na zapalenie płuc, nie wolno mu dać nawet aspiryny! Zaordynował za to mieszaninę ziół i te zioła należało mu parzyć codziennie rano do picia na czczo.
Lucyna położyła uszy po sobie i zastosowała się do wskazań. Wróciwszy do Warszawy, przekazała mi niejako doktorską awanturę, wyraźnie skłonna obciążyć mnie nadmiernym upodobaniem do lekarstw, ale zaprotestowałam z wielką energią, więc sprawa przycichła. Dziecko piło zioła przez trzy kwartały i nigdy w życiu nie widziałam takiego skutku terapii. Rozkwitał w oczach, po trzech miesiącach zaczął wyglądać jak pączek w maśle, spał bez problemów, żarł jak maszyna, przestał chorować na cokolwiek i rósł jak wściekły.
Po owych trzech kwartałach obie z moją matką wspólnymi siłami wyrzuciłyśmy receptę.
Zioła wyszły, włożyłam receptę do pustej torebki i zostawiłam na środku kredensu, żeby nie zapomnieć załatwić. Moja matka przyleciała w czasie mojej nieobecności, pomacała torebkę, stwierdziła, że pusta i wyrzuciła ją do śmieci. Przepadło. Zmartwiła się ciężko cała rodzina, ale na wszelkie zmartwienia zawsze reagowałam aktywnie, postanowiłam zatem zadziałać i teraz.
Wzięliśmy sobie jakiś tydzień czy może dziesięć dni urlopu, znów we czworo, na Pannoniach, bo Donat z tej Victorii zrezygnował, i ruszyliśmy w wojaż. Jak zwykle, w kierunku północnym. Mazury, Bory Tucholskie i tym podobne, nic nam nie szkodziło zawadzić o Połczyn.
Był maj. Kiedy wyruszaliśmy z Warszawy, panowało jeszcze przedwiośnie, po trzech dniach wybuchła nagle pełnia lata. W takim, na przykład, Miastku, do którego dotarliśmy w potokach ulewnego deszczu, szczękałyśmy zębami, żebrząc w hotelowej knajpie o kieliszek wódki do gorącej herbaty. Istniały jakieś ograniczenia, zdaje się, że w niedziele i święta wódki nie sprzedawano, a może była inna przyczyna, dla której tę wódkę dostałyśmy z litości, spod lady, przy czym bufetowa pilnowała, żebyśmy ją na pewno wlały do termosu, a nie wypiły luzem. Nasi mężowie oczekiwali napoju już w łóżkach, owinięci w kołdry. Nikt z nas nie dostał nawet kataru.
Za to w następnym mieście, był to Czaplinek, przeżyłyśmy szczęście odwrotne. Donat robił koło, a my obie poszłyśmy do przodu piechotą, w celu znalezienia kiosku Ruchu. Żywe słońce lało się z nieba, upał zapanował tropikalny, szłyśmy zaplanowaną trasą, żeby się z nimi nie pogubić, na trasie zaś nie było ani drzewka, ani krzaczka, ani śladu cienia, nic kompletnie, kamienne miasteczko, a my w pełnej odzieży motorowej, w ciepłych majtkach, swetrach, wiatrówkach, jedyne co usunęłyśmy to wełniane chustki z głowy. Wlokłyśmy się tak w dobijającym upale i jedna z nas mówiła:
— No i dlaczego tego nie zdejmiesz…?
— I co, będę niosła…? — odpowiadała druga ponurym głosem.
Kiedy wydostałyśmy się wreszcie z zabudowań, pojawiła się zieleń i usiadłyśmy na trawiastym rowie, nasi mężowie nadjechali.
W Połczynie temperatura jeszcze wzrosła. Lucyna powiadomiła mnie, że ów lekarz, którego miałam odnaleźć, nazywa się Kaczor. Kaczor, dlaczego nie, może być Kaczor. Ze względu na ową karczemną awanturę wyobraziłam go sobie jako starego pryka, krwistego i z siwą brodą, sobaczył ostatecznie osobę już nie pierwszej młodości, więc właściwe cechy musiał posiadać. Dotarliśmy na tereny sanatoriów, zlazłam z motoru i poszłam go szukać.
Na dziedzińcu natknęłam się na jakąś pielęgniarkę.
— Przepraszam panią, gdzie tu mógłby przebywać doktor Kaczor? — spytałam grzecznie. Spojrzała na mnie jakoś dziwnie.
— Kaczor? — powiedziała z lekką naganą. — Chyba Kazior?
— Tak tak, doktor Kazior — poprawiłam się pośpiesznie, źle myśląc o własnej ciotce.
— To tutaj, w tych drzwiach…
Zapukałam do wskazanych drzwi. Otworzył mi młody szczupły blondyn w slipach i okularach.
Kontrast naszej odzieży zadziałał w pierwszej chwili niemal zabójczo. On w tych slipach, i słusznie, ja zaś, licząc od dołu, w wełnianych skarpetach, w ciepłych majtkach, no, majtek nie było widać… w wełnianej spódnicy, w wełnianej bluzce, w swetrze, w skórzanej wiatrówce, w szaliku, w wełnianej chustce na głowie i w goglach. A, miałam także ocieplane skórzane rękawiczki.
— Przepraszam, doktor Kazior…? — powiedziałam niepewnie.
— To ja. Słucham.
Osłupiałam. Wyrwało mi się z całej duszy.
— Ale przecież pan jest za młody…!!!
— Na co, proszę pani…? — spytał doktor ze śmiertelnym zdumieniem.
Oprzytomnieliśmy obydwoje dopiero po chwili, wyjaśniłam sprawę, doktor włożył szlafrok, ja zaś zdarłam z siebie przynajmniej chustkę i gogle. Odnalazł receptę z zeszłego roku, napisał mi ją na nowo, odzyskałam lekarstwo dla dziecka i nigdy więcej nie musiałam go stosować. Recepta została mi w charakterze relikwii.
W dwadzieścia jeden lat później tenże sam doktor Kazior wyciągnął z ciężkiej nerwicy mojego młodszego syna. Oczywiście, że teraz będzie dygresja do przodu.
Dorosły już w tym momencie Robert zaczął zdradzać jakieś okropne objawy. Ogólnie biorąc, wyglądał doskonale, ale miewał tajemnicze bóle, od których zieleniał na twarzy. Mógł udawać, oczywiście, dla rozrywki, na przykład, i zabawiania rodziny, ale niektórych zjawisk symulować nie sposób. Siedzieliśmy wszyscy razem, nigdzie się nie oddalał, twarz mu nagle zmieniała barwę na żółto–sino–zieloną, pod oczami pojawiały się czarne kręgi, pot zaczynał płynąć z czoła. Nikt nie zdoła wyprodukować z siebie czegoś takiego bez żadnych pomocy technicznych. Znikał z ludzkich oczu na pół godziny i wracał już normalny, jak atak minął.
Wzięły go w obroty dwie jego ciotki, siostry mojego męża, jedna internistka, druga rentgenolog. Najpierw stwierdziły wrzód na dwunastnicy, potem okazało się, że nic podobnego, żadnego wrzodu nie ma, więc może to żołądek. Żołądek szybko odpadł. Wątroba! Zrobiły badania, nie, żadna wątroba. Kiedy wykluczyły także woreczek żółciowy, otrzewną, coś tam jeszcze i dotarty do trzustki, otrząsnęłam się z szoku i wyrobiłam sobie własny pogląd. Nerwica, nic innego!
Napisałam do doktora Kaziora, przypominając mu przy okazji scenę sprzed dwudziestu jeden lat, dostałam odpowiedź, ordynował w Kołobrzegu i umówił nas na wizytę. Zabrałam dziecko i pojechałam. Weszłam pierwsza, doktor mało się zmienił, wyjawiłam swoje zdanie bez nacisku, bo on powinien wiedzieć lepiej, po czym dostarczyłam pacjenta razem z całą dokumentacją chorobową.
Robert siedział w tym gabinecie potwornie długo. Wyszedł dumny i ogromnie zadowolony.
— Doktor mnie podpalił — oznajmił z satysfakcją.
Rzeczywiście, na żołądku miał prostokąt złożony z drobnych, gęstych kropeczek. Doktor upalił mu końcówki nerwów w tym rejonie, zgodził się z moją diagnozą, dał receptę na zioła, kazał je pić w razie bólów. Tej recepty mój syn nawet nie zrealizował, ponieważ bóle, jak ręką odjął, nie pojawiły się już ani razu.
Doktor Kazior od kilku lat nie żyje. Mato jest osób, których żałuję równie głęboko.
Od razu wyznaję beztrosko, że nie pamiętam, w którym roku doświadczyliśmy na sobie wyraźnego miłosierdzia Opatrzności. Razem z Janka i Donatem pojechaliśmy wzdłuż wybrzeża ku zachodowi i wydarzenie miało miejsce w Rąbce, pamiętnej z pierwszego pobytu, ostatniego śmierdzącego jajka i ryb.
Nie wiem, gdzie nocowaliśmy, zapewne gdzieś w rejonie Trójmiasta, w każdym razie przed odjazdem stamtąd, wczesnym porankiem, umyłam włosy i wyruszyłam w dalszą podróż z zakręconymi lokówkami, które mnie gryzły w głowę. Upał panował nieziemski i od pierwszej chwili zaczęliśmy się pchać ku wodzie, spragnieni ochłody w morzu. Najbliżej na naszej trasie leżała Biała Góra, statystycznie podobno najcieplejsze miejsce w kraju. Jestem skłonna w tym wypadku uwierzyć statystyce.
Biała Góra, oprócz temperatury, odznacza się wydmami. Od drogi do plaży dwa kilometry ślicznych, żółciutkich pagórków czystego piaseczku i jedna wojskowa szosa, zamknięta dla ruchu. Upał ogłupił nas wszystkich doszczętnie, w atmosferze rosło szaleństwo, obaj mężowie, mój wściekły, Donat ponuro uparty, zaczęli się pchać na przełaj, Pannonie grzęzły powyżej osi, widać było, że nie przejadą. Janka miała dość rozumu, żeby zachować milczenie, ja nie wytrzymałam. Pełna zrozumienia dla tej ogólnie rosnącej furii, ale sama też wściekła, uczyniłam uwagę, żeby może jednak zrezygnować tutaj i spróbować w innym miejscu. Mój mąż wyrywał właśnie z piasku ugrzęźnięty motor.
Poprosił, żebym się odczepiła, w dwóch krótkich słowach, których nie ma potrzeby cytować, bo każdy je z łatwością odgadnie, rykiem zdolnym wystraszyć kapitana okrętu na morzu.
Obraziłam się na śmierć i życie. Zlazłam z motoru i bez słowa ruszyłam na piechotę w drogę powrotną do Warszawy. Po kilkudziesięciu krokach uświadomiłam sobie, że niosę ciężką torbę z dokumentami, pieniędzmi, termosami, podręcznym żarciem i czymś tam jeszcze. Wahań w sobie nie miałam żadnych, wzgardliwie odstawiłam torbę na pobocze pod jakiś krzaczek i poszłam dalej bez obciążenia.
Dogoniła mnie przerażona Janka.
— Słuchaj, nie wygłupiaj się, tam masz pieniądze! Wzruszyłam ramionami. Dużo mnie obchodziły pieniądze w obliczu ruiny szczęścia małżeńskiego. Szłam przed siebie, powolutku zaczynając zdawać sobie sprawę, że czeka mnie siedemnaście kilometrów marszu w suchutkim sosnowym lasku, bez odrobiny cienia, w absolutnie odludnej okolicy, w upale bezwzględnie morderczym, ale zacinałam się tym bardziej.
Dogonił mnie mąż na motorze.
— Wsiadaj! — warknął wściekle.
Nie wsiadłam. Nawet ramionami nie wzruszyłam, ogłuchłam, szłam dalej, wpatrzona w przestrzeń, a te cholerne zakrętki przegryzały mi czaszkę na wylot. Mąż odjechał, zatrzymał się, czekał, aż do niego dotrę. Nic już nie mówił, ja zaś ominęłam go i kontynuowałam pieszą podróż.
Wsiadłam za czwartym razem, przemyślawszy kwestię po drodze. Potraktuję go jak przedmiot użytkowy, bo na nic więcej nie zasługuje. Pozwolę się dowieźć do jakiejś komunikacji i tam dopiero oddalę się na zawsze, a rozmawiać z nim nie będę nigdy, do końca życia, amen.
Nie umiem sobie przypomnieć, gdzie w pewnym stopniu zmieniłam poglądy. Prawdopodobnie w Łebie, dojechaliśmy tam jednym ciągiem i z głupoty poszliśmy na obiad, co zmusiło mnie do usunięcia lokówek. Przynajmniej w głowę przestało mnie gryźć, ale nadęta i obrażona byłam nadal. Otępiające wściekli byli wszyscy, do wody ciągle nie mieliśmy dostępu, silniki grzały w nogi, stopniowo ogarniał nas zwyczajny obłęd. Bez porozumienia się ruszyliśmy do Rąbki, tam wreszcie znaliśmy teren doskonale, mieliśmy szansę na upragnioną morską toń. Nie zatrzymując się, wjechaliśmy do lasu pod same wydmy, zsiadłam, Janka też, oni postawili motory byle gdzie, nie zważając już na nic, nie odzywając się do siebie, wszyscy, nader zgodnie, podążyliśmy ku wodzie świńskim truchtem, po drodze pozbywaliśmy się odzieży i na brzegu znaleźliśmy się już w kostiumach kąpielowych. Bez zatrzymywania się, z rozpędu, wbiegliśmy do wody i usiedliśmy na pierwszej łasze. Wystawały nam głowy. Nikt się nie chlapał, nikt nie pływał, siedzieliśmy w spokojnej wodzie bez najmniejszego ruchu i bez słowa.
Po kwadransie wróciły nam normalne ludzkie cechy. Pojęcia nie mam, czy mój mąż mnie przeprosił, ale nie wydawało mi się to niezbędne. Z rozbawieniem pozbieraliśmy rozrzuconą odzież, radosna i promienna wlazłam znów do wody, świat zmienił oblicze, wszyscy byliśmy szalenie sympatyczni i kochaliśmy się wzajemnie nad życie.
Po dwóch godzinach ruszyliśmy znów do Łeby, żeby stamtąd udać się w dalszą drogę. I wtedy właśnie na jakiejś dziurze wśród kocich łbów Donatowi trzasnęły szczęki hamulcowe na tylnym kole.
Co by było, gdyby mu te szczęki trzasnęły przed kąpielą w morzu, ciężko sobie nawet wyobrazić. Miłosierna Opatrzność poczekała z awarią, aż udało nam się odzyskać zdrowe zmysły i ludzkie uczucia, inaczej groziło nam chyba zbiorowe wzajemne morderstwo. Teraz zaś uszkodzeniem poczuliśmy się wręcz rozśmieszeni, cała sytuacja zrobiła się zabawna, wymontowanie tych szczęk, dalsza podróż, poszukiwanie jakiegoś serwisu, to była sama przyjemność. W owym wakacyjnym objeździe zapisało nam się jeszcze w pamięci Sławno.
Bóg raczy wiedzieć, po co nas tam diabli zanieśli, możliwe, że szukaliśmy warsztatu. Hotel w Sławnie, straszliwie obskurny, w pełni godny lat pięćdziesiątych, uszczęśliwił nas brakiem wody. Zgrzani, zakurzeni, brudni, usiłowaliśmy położyć się spać, żeby odpocząć przynajmniej przez zmianę pozycji, ale była to bardziej udręka niż odpoczynek. Woda poleciała o trzeciej w nocy, skorzystaliśmy z niej w dzikim pośpiechu, niepewni, czy nie skończy się znienacka.
Właściwie cały tamten okres mojego życia podzielony jest na kawałki wakacjami. Pchałam się z dziećmi nad morze. Jerzy chorował ustawicznie, czepiały się go anginy i grypy, najpierw wycięto mu trzeci migdał, potem dwa pozostałe, pamiętna własnych doznań w dzieciństwie, Roberta postanowiłam zahartować i nie znalazłam nic lepszego niż morska woda.
Miał niecałe dwa lata, kiedy zawiozłam ich do Władysławowa i wynajęłam pokój, z rozgoryczeniem spoglądając na pensjonat „Solmare”, niedostępny mi z racji ceny. Doba kosztowała w nim sto dziesięć złotych od osoby, gdzie mi było do takich wydatków! Chodziliśmy tam tylko na obiady, przy czym dziecinny zjadałam ja, a dorosłe moje dzieci. Na deser z reguły bywał tort mocca. Tort prezentował sobą wielką klasę, spytałam właścicielkę, panią Andrzejewską, o przepis, nie ukrywała niczego, ale i tak nie zdołałam go wykorzystać. Zaczynał się mniej więcej tak: Wziąć sześć silnych dziewek kuchennych…
Ten pobyt akurat pamiętam. Pierwszego dnia po naszym przyjeździe było zimno i mokro, drugiego zaś Robert zachorował na anginę. Pediatra w „Solmare” był, zawód ten uprawiał syn pani Andrzejewskiej, nastawionej głównie na rodziny z małymi dziećmi, angina mojego dziecka okazała się lekka, musiałam po prostu parę dni przeczekać.
Po dwóch dniach pogoda się poprawiła, stan Roberta również, trzeciego dla relaksu usiadłam do pisania powieści o panu doktorze Gołębiowskim.
No i tu nastąpił dramat. Gdzieś tam blisko mieszkali znajomi moich rodziców, znani mi z dzieciństwa, ci sami, którzy w czasie okupacji zatrudnili mnie w Grójcu przy paczkowaniu proszku Alma, a potem w sklepie. Teraz już nie zajmowali się głupstwami, tylko prowadzili fermę zwierząt futerkowych. W samym Władysławowie, tuż przy plaży, miał swoją fermę drugi znajomy, ten z kolei, który wkroczył do grójeckiej piwnicy z radosnym komunikatem, że się szrapnele nad nami rwą. Mieli ci ludzie normalne domy i ulgą było dla mnie iść do nich z wizytą.
Znałam także ich córki, znacznie młodsze ode mnie. Tamten, nieco odleglejszy terytorialnie, posiadał ich dwie. Starsza była piękną dziewczyną, w owym momencie miała osiemnaście lat, wysoka, szczupła, ruda i zielonooka, zwracała na siebie uwagę i podobało jej się to. Poglądy miała ustabilizowane już dawno, postanowiła jechać na urodzie i nie chciała się uczyć. Na maturę kichała, a za to znalazła sobie narzeczonego.
Ona to właśnie, obok pana doktora Gołębiowskiego, miała być bohaterką powieści, którą zaczęłam pisać nad wracającym do zdrowia dzieckiem. Dużo napisać nie zdążyłam, ale plany miałam ogromne i byłam pełna zapału. Przerwałam twórczość dla zajęcia się synem i rezultaty osiągnęłam kontrastowe. Pogoda zrobiła się piękna, dziecko do wody wlazło chętnie, pozwalałam mu robić, co chce, pilnując tylko, żeby nie zmarzł. Szybko wyszło na jaw, że taki przypadek w rachubę nie wchodzi. Wpuszczałam go do wody dzień w dzień, jeśli upalne słońce zmieniało się na gnane dzikim wiatrem deszczowe chmury, wprowadzałam zmianę tylko o tyle, że zmarzłszy sama, wywlekałam go na brzeg, wycierałam i przebierałam w suche szmaty. Już po dwóch tygodniach wszystko stało się jasne, nad naszym morzem bywa rozmaicie, tropikalnie raczej rzadko, Robert jednakże reagował tak samo. Inne dzieci wyłaziły z wody sine, trzęsące się, z gęsią skórą i szczękającymi zębami, moje zaś, tłuste, lśniące, czerwone, wyglądało jak młoda foka. Macałam go podejrzliwie, był cieplejszy ode mnie. Machnęłam ręką i poniechałam całkowicie wyciągania go z wody.
Od razu mogę powiedzieć, że tak było prawie co roku i w rezultacie na żadne grypy, anginy i migdałki nie chorował. Owszem, załatwił sobie zatoki, ale to później i własnym wysiłkiem.
Co do powieści natomiast, nastąpiła rzecz potworna. Gdzieś mi się tu plącze rękopis i widzę, że napisałam nawet dosyć dużo, zanim przerwałam na zawsze. Magda, moja zaplanowana bohaterka, wymogła na rodzicach zgodę na małżeństwo z pominięciem matury i wyprawiono ucztę zaręczynową. Kuchnie tam były półwęglowe a półgazowe, normalnie używało się tylko części gazowej, przy gościach jednakże i obfitym przyjęciu węglowa stała się niezbędna. Trzeba było coś podgrzać, Magda poszła do kuchni, żeby podrzucić węgla, przykucnęła, machnęła łopatką i wrzuciła opał na palenisko.
W węglu był dynamit. Zdarza się to rzadko, ale jednak się zdarza, dynamit pochodził z kopalni. Wybuchło prosto na nią. Uszła z życiem, ale straciła jedno oko i twarz, swój największy skarb. Narzeczony się z nią wprawdzie ożenił, niemniej rozgrywały się tam później różne okropne tragedie.
Wstrząsnął mną ten wypadek do tego stopnia, że wszelkich pomysłów pisarskich zaniechałam na kilka lat. Artykuły do prasy owszem, ale już nie powieść.
Z kolejnych wakacji Połczyn już pomijam. Któregoś roku pojechałam z dziećmi na wczasy do Niechorza, Robert miał wtedy prawie sześć lat, a Jerzy jedenaście i pół. Opieka nad dziećmi nigdy nie stanowiła mojej mocnej strony, wytrzymywałam cały dzień, wieczorem jednakże musiałam się oderwać. Kładłam ich spać, sama zaś udawałam się do kawiarni, gdzie serwowano kawę z morskiej wody, na co wyraźnie wskazywał smak. Piłam tę kawę, gotowa byłam pić nawet cykutę, bo wokół mnie znajdowali się sami dorośli, obcy ludzie, którzy mnie nic nie obchodzili i za których nie byłam odpowiedzialna.
Tamże właśnie, w tym Niechorzu i pobliskim Rewalu, zaobserwowałam zjawisko, które usiłowałam później zużytkować w kryminalnej twórczości. Komunikacji obfitej nie było, gdzieś tam dojeżdżała wąskotorowa kolejka, autobusy jeśli jeździły, to rzadko, bo w ogóle ich sobie nie przypominam, wszelki transport załatwiano zatem furgonetkami. Przewożono nimi także pieniądze, z poczt i na poczty, na wypłaty dla rybaków i jakieś inne cele, po piasku, wertepach i bezdrożach. Kierowca z konwojentem jechali w szoferce, a pieniądze z tyłu. Jakość sprzętu nie była cudowna i raz się zdarzyło, że za grzęznącą w piachu furgonetką jechał człowiek na rowerze, tylne drzwi furgonetki otworzyły się i wyleciał z nich worek. Człowiek na rowerze dotarł do worka, podniósł go, zaplombowany był i miał na sobie jakieś znaki. Chciał im powiedzieć, że to zgubili, ale nie patrzyli do tyłu, zabrał zatem znalezisko i jechał za nimi aż do Niechorza, nadążając bez trudu. Na miejscu okazało się, że zgubili połowę przewożonej forsy, wyleciał bowiem akurat worek najcenniejszy. Znalazca tylko pokiwał głową i oddał skarb, nie domagając się nawet znaleźnego.
Furgonetki z tylnymi drzwiami zamkniętymi na drut albo sznurek widywałam wielokrotnie. Sama je mogłam okraść i nie wiem, dlaczego nie przyszło mi to wtedy do głowy. Pisząc scenariusz do „Lekarstwa na miłość”, zamierzałam wykorzystać tamte możliwości dla zamiany fałszywych pieniędzy na prawdziwe, ale w komendzie miasta zostałam poproszona, żeby jednak nie rozgłaszać pomysłu, bo ma zbyt wielkie szansę powodzenia. Z grzeczności zrezygnowałam.
W Niechorzu na plaży mieliśmy swój grąjdoł.
Któregoś popołudnia morze było wzburzone, wiał dziki wicher, czarna flaga powiewała na maszcie i nawet Robert nie upierał się przy długiej kąpieli, wybraliśmy się zatem na spacer. Znaleźliśmy ogromny pień, właściwie karcz, resztkę pnia z korzeniami, spodobał nam się i postanowiliśmy przywlec go do naszego grajdoła. Po piasku wlokło się nie najlepiej, za ciężko. Bez namysłu kazałam starszemu dziecku wleźć w morze i toczyć go wodą, Jerzy oczywiście wlazł, o zmarznięciu nie było mowy, bo karcz stanowił znakomitą rozgrzewkę. Fala nim miotała, zziajane dziecko pchało, to idąc, to płynąc, szarpało się z ciężarem, od czasu do czasu protestując.
— Matka, rany boskie, ja już nie mogę! To za ciężkie!
— Pchaj, nie zawracaj głowy! — odpowiadałam stanowczo.
Robert lazł za nami, objuczony odzieżą brata, ustawicznie coś gubiąc, wracając po to i awanturując się w niebogłosy, żebyśmy na niego zaczekali. Byłam nieubłagana i moim dzieciom zaczęło się to w końcu nawet podobać. Dotarliśmy do naszego miejsca, Jerzy wylazł z wody, wspólnym wysiłkiem wtoczyliśmy tego potwora w grajdoł, otarliśmy pot z czoła i przez chwilę napawaliśmy się satysfakcją. Po czym mój starszy syn odzyskał przytomność umysłu.
— No dobrze — powiedział. — Ale właściwie na co nam to, skoro jutro wyjeżdżamy?
Wszystkie te wakacyjne pobyty miały jakieś mankamenty i ustawicznie szukałam czegoś lepszego. Błąkając się po kraju, przeważnie wiosną, znaleźliśmy letnisko we wsi nad samym Bugiem, zaraz za Małkinią. Warunki były prymitywne, ale nie najgorsze, i moja matka z Lucyną i dziećmi jeździła tam później prawie co roku, zaprzyjaźniwszy się z gospodarzami.
Gospodarstwo tam było wzorcowe i do dziś można stawiać je za przykład. Pracowały już dwa pokolenia, stara gospodyni zajmowała się domem i drobiem, stary gospodarz razem z najstarszym synem pracował w polu, a młoda gospodyni, synowa, hodowała świnie i bukaty. Urządzali się stopniowo. Zacząwszy od wywiercenia studni głębinowej, poprzez kolejne narzędzia rolnicze aż do kombajnu, doszli na końcu do wybudowania nowego domu, eleganckiej willi z łazienką. Młody gospodarz po kilkunastu latach sam powiedział do mnie:
— Wie pani, jak ja teraz wrócę z pola i mogę się wykąpać w ciepłej wodzie, to dopiero widzę, że to jest inne życie.
Do lasu było trzy czwarte kilometra, w lesie rosły borówki i grzyby. Bug płynął pod domem, pod wysoką skarpą. Mojej rodzinie więcej do szczęścia nie było potrzeba, szczególnie że własne krowy dawały prawdziwe mleko. Moja matka i Lucyna żyć nie mogły bez mleka, a Jerzy i ja wypiliśmy kiedyś prawie cały udój od jednej krowy.
Za którymś razem znalazła się tam także Janka z Krzysztofem. Siedzieliśmy przy podwieczorku, my obie i wszystkie nasze dzieci. Na stole stał wielki półmich z twarożkiem i wtedy Robert wykonał numer, który wprawił nas w osłupienie.
Poza krótkim okresem upadku zdrowotnego, z którego wyprowadził Jerzego doktor Kazior, moje dzieci przypominały wołoduchy. Nie nakłaniałam ich do jedzenia nigdy, jeśli któreś zdradzało brak apetytu, wiadomo było, że zaczyna się jakaś choroba, przywykłam raczej do słów: „Na litość boską, nie pchajcie w siebie tyle, bo wam w końcu .zaszkodzi!” Możliwe, że pewien wpływ wywarło na to moje głupie gadanie, od chwili ich urodzenia bowiem, nie bacząc, że nie rozumieją, mówiłam do każdego kolejno:
— Przestań się drzeć, jak będziesz niegrzeczny, nie dostaniesz jeść!
Niewykluczone, że w końcu zaczęli to rozumieć i uwierzyli w ową groźbę karalną. Jedzenie stanowiło nagrodę za grzeczność.
I w tym Podgórzu siedzący przy stole nad półmichem twarożku czteroletni chyba wtedy Robert, głęboko zamyślony i wpatrzony w dal, wziął do ust pełną łyżkę specjału, po czym, wciąż w zamyśleniu, zrobił jakieś takie „phrphrr…” prychając nim na wszystkie strony.
Oniemiałyśmy doszczętnie. Pierwszy raz się zdarzyło, że zmarnował pożywienie już włożone do ust.
— Robert, co ty ro… — zaczęłam z niebotycznym zdumieniem.
Dziecko jakby się przecknęło, spojrzało na nas, czym prędzej włożyło do ust drugą łychę i zrobiło to samo, teraz już świadomie, chichocząc. Należało go skarcić, oczywiście, ale nie dałam rady, zerwałam się od stołu i uciekłam z pokoju, a Janka popędziła za mną. Na atak śmiechu pozwoliłyśmy sobie za domem.
No owszem, prychał pożywieniem, ale było to wtedy, kiedy uczyłam go jeść łyżeczką, a on jeszcze nie umiał. Ugotowałam, jak idiotka, buraczki. Miałam te buraczki na twarzy, we włosach i nawet na suficie, tak jakby nie można było podejmować kształcenia w czymś mniej barwnym, w kartofelkach na przykład…
Wydarzenie było sporadyczne, nigdy więcej moje dziecko tej sztuki nie powtórzyło, chociaż nasza reakcja do pedagogicznych nie należała. Dostarczał innych rozrywek. Raz nam zginął, nie było go ze trzy godziny, rodzina dostała szału, bo jednak rzeka pod nosem, oblatywałam cały brzeg i okolice, w dodatku wyszło na jaw, że poszedł na ryby, zabierając wędkę. Miał cztery lata, Jezus Mario…! Zaczynałam już organizować przeszukiwanie dna, kiedy pojawił się, wracając samodzielnie i dobrowolnie.
Okazało się, że istotnie, poszedł na ryby i zarzucił wędkę. Wyszło mu świetnie, złapał na tę wędkę siebie, haczyk zaczepił mu się o spodnie z tyłu. Bardzo długo usiłował wyplątać go sam, nie dawał rady, udał się zatem po pomoc do pierwszej chałupy, jaka mu się napatoczyła. Tam ulitowała się nad nim gospodyni, widząc, że haczyk kłuje dziecko w tyłek, zaczęła go wydobywać. Spodni zdjąć nie mógł, miał w nie wpuszczoną koszulę, haczyk połączył elementy odzieżowe, nieszczęsna kobieta wysilała się straszliwie, żeby nie zniszczyć garderoby, obawiała się, że ktoś będzie miał do niej pretensję, poza tym było jej żal dziecka, które za podarte portki zapewne dostanie lanie. Trwało to w nieskończoność, chałupa stała w pewnym oddaleniu od nas, rozpacz, ukierunkowana na rzekę, jakoś tam nie dotarła, babie nie przyszło do głowy, że szukamy bachora jak szaleńcy. Portki ocalały, a chodzenie na ryby bez osoby dorosłej zostało mu wzbronione.
Mojego męża za to urządziłam ja sama. Wypłynęliśmy z dziećmi łódką na pych, uparłam się spróbować, okazało się, że na pych pływać nie umiem, znalazłam się w obliczu alternatywy, albo przewrócę łódź, albo pozbędę się drąga. Wybrałam to drugie. Mój mąż musiał zdjąć spodnie i w gaciach ganiał ten drąg po całej rzece,, wściekły jak piorun, szczególnie że rodzina w łodzi odpływała mu w siną dal.
Któryś powrót z tego Podgórza, chyba drugi kolejny, odcierpiała moja matka. Cała rodzina wracała pociągiem, ściśle biorąc, były to nawet dwie rodziny, Janka i Donat z Krzysztofem, mój mąż, moje dzieci i moja matka. Mnie przy tym nie było, siedziałam w Warszawie, a mój ojciec miał wyjechać w pół drogi i pomóc żonie. Pojęcia nie mam, jak te pociągi wtedy chodziły, ale nie było bezpośredniego i należało się przesiadać, chyba w Tłuszczu.
Do Małkini zostali dowiezieni furmanką i do Tłuszcza dojechali wszyscy razem szczęśliwie. Bagaż mieli potężny, złożony z tysiąca pakunków, a do tego rowery, które musiały jechać w wagonie bagażowym, a nie ludzkim. W Tłuszczu wepchnęli do warszawskiego pociągu moją matkę z Robertem i całym nabojem, a sami, wszyscy razem, Janka, obaj mężowie, Jerzy i Krzysztof, popędzili odbierać i przemieszczać rowery. Odebrać zdążyli, przemieścić już nie. Pociąg ruszył i moja matka odjechała z tobołami, z dzieckiem i bez biletu.
Ojciec znalazł się dopiero w Klembowie. Wyruszył z domu wcześniej, poszedł do lasu na grzyby i spóźnił się na pociąg, którym miał dojechać do Tłuszcza. Zaczekał zatem w Klembowie.
Przez ten czas tak w Tłuszczu, jak i na następnej stacji wsiadający ludzie zdążyli rozwłóczyć nasz bagaż po całym wagonie. Leżał zwalony w wejściu i przeszkadzał, moja matka z Robertem na kolanach patrzyła na to bezradnie, zła jak piorun, świadoma, że jedzie bez biletu, wściekła na ojca za to, że go nie ma. Wsiadłszy w Klembowie, resztę podróży ojciec spędził na odszukiwaniu i gromadzeniu rozkopanych pakunków, walizek i tobołów, po czym matka zabrała mu bilet, opuściła dworzec Główny i przyjechała do domu. Teraz dla odmiany ojciec siedział na peronie na całej górze mienia i bez biletu i nie mógł wyjść, bo w tamtym czasie wychodzących pilnie kontrolowano. Pojechałam po niego, nabyłam dwie peronówki i okazało się, że niepotrzebnie, bo następnym pociągiem zdążyła nadjechać reszta rodziny z biletami. Moja matka stanowczo zapowiedziała, że więcej takich podróży odbywać nie będzie i chyba dzięki temu zaczęłam jeździć samochodem, wykorzystując dość świeże prawo jazdy.
Moje dzieci dokonały jeszcze kilku dziwnych sztuk. Na którejś morskiej plaży Robert zażądał łyżki.
Zdziwiłam się, bo obaj mieli normalne łopatki, wiaderka i inne utensylia.
— Po co ci łyżka? — spytałam.
— Do kopania.
— A gdzie masz łopatkę?
— Zepsuła się.
I pokazał mi ją. Nie zrozumiałam, co widzę. Cała metalowa część łopatki była zwinięta w ciasną trąbkę. Spróbowałam ją odwinąć, mowy nie było, obcęgami nie dałabym rady. Zaintrygowało mnie, czym on to zrobił, poszłam sprawdzić. Nie znalazłam niczego, ani kamyka, ani drewienka, nic kompletnie, czysta plaża, miałki żółciutki piaseczek i nic poza tym.
— Czym to zrobiłeś?! — wykrzyknęłam niemal ze zgrozą.
— Nie wiem.
Też nie wiem. Do dziś dnia nikt nie zdołał odgadnąć, czym zwinął w trąbkę twardy metal. Śladów zębów na nim nie było.
Odpowiednio wcześniej Jerzy był chory, też miał wtedy około czterech lat, leżał w łóżku już w charakterze rekonwalescenta i należało go w tym łóżku utrzymać, co, jak wiadomo, z reguły bywa zadaniem najtrudniejszym. Dostarczałam mu wszelkich możliwych zabawek, aż w rozpaczy przyniosłam stary, zepsuty budzik po dziadku. Usiadłam obok i w celu zabawienia dziecka zaczęłam wszystko rozkręcać śrubokrętem. Rozebrałam budzik na drobne kawałki, aż do werku, który stanowił zbitą kupę, nie do ruszenia niczym. Zostawiłam mu ten werk, zabierając śrubokręt, jako narzędzie niebezpieczne, i kiedy po półgodzinie wróciłam do pokoju, ujrzałam ustrojstwo rozłożone na czynniki pierwsze. Ja temu nie dawałam rady śrubokrętem, a on dokonał dzieła gołymi palcami, jakim cudem, też nie rozumiem do tej pory.
Cofam się w czasie, ale uprzedzałam przecież…!
Mój starszy syn do rozpaczy przywiódł rodzinę za pomocą kolinki. Co to było, ta kolinka, nikt nie wiedział i nie wie. Prawie od chwili kiedy nauczył się mówić, operował tajemniczym określeniem we wszystkich przypadkach życiowych, nie wyjaśniając, co oznacza.
— Sied pan gukal i nióś kolinkie — opowiadał na przykład.
Pan gukal to był pan konduktor. Co ten podlec niósł? Na pytanie, co by zjadł na kolację, dziecko odpowiadało: „Kolinkie”. Co by chciał dostać w prezencie? „Kolinkie”. Co widział na spacerze? „Kolinkie”. Usiłowaliśmy wyłapać moment, kiedy zdoła wyjaśnić piekielną kolinkę, ale nie udało nam się to, w jakiejś chwili odczepił się od niej i zapomniał, czym miała być, a rodzina tę chwilę przeoczyła.
Ponadto uparcie i nagminnie pytał: „Czym?”
— Będziesz jadł śniadanko — mówiłam.
— Cim? — pytało dziecko z wielkim zainteresowaniem.
Musiałam coś odpowiadać, bo pytał z naciskiem. „Widelcem”, mówiłam w desperacji, albo „łyżeczką”. Gorzej wypadały inne zjawiska. „O, deszcz pada!”, mówił ktoś. „Cim?” No i niech mu ktoś wyjaśni, czym pada deszcz, wodą chyba…? Pójdziemy na spacer. „Cim?” „Nogami”, mówiłam zazwyczaj, możliwe, że ponuro. Prędzej, śpieszymy się okropnie! „Cim?” Czym my się śpieszymy, na litość boską…?! Sobą…?
Z dwojga złego lepsze już było „jak?” jego młodszego brata. Też był w tej dziedzinie monotonny, ale przysłówkami operowałam swobodniej. Deszcz mógł padać gwałtownie, na spacer mogliśmy iść powoli, a śniadanko jeść z apetytem. Ogólnie biorąc, pytaniami moje dzieci wykończyły parę osób.
Mąż wprowadzał w moje życie urozmaicenia odmiennego rodzaju. Z zasady pomagał wtedy, kiedy nie musiał, ale gacie i skarpetki prał, mył uszy dzieciom, woził mnie rano do pracy, co było ulgą ogromną, i ciężary nosił. Za to miewał fanaberie.
— Przynieś węgla — powiedziałam kiedyś.
— Nie.
— Dlaczego nie, do diabła?! Czym ja mam jutro napalić w piecach?!
A otóż nie wie czym, ale węgla nie przyniesie. Nie pójdzie do piwnicy i cześć. Poza tym węgla nie ma, sam miał. Jest drobny orzech w tym miale. Nie ma orzecha i nie pójdzie. Zgniewało mnie, zabrałam wiaderka i zaczęłam schodzić na dół, ciężko obrażona.
Mąż dogonił mnie na pierwszym piętrze, wydarł wiaderka z rąk, razem zeszliśmy do piwnicy. Drobny orzech w miale był i jeszcze go mogło starczyć na długo. Stałam w drzwiach i nie wolno mi było dotknąć nawet jednego kawałka, on sam te wiaderka napełnił i radośnie zaniósł na: górę.
— Słuchaj — spytałam, otumaniona doszczętnie — o co ci chodzi, dlaczego nie chciałeś po to zejść, a teraz odwalasz robotę i jeszcze się cieszysz?!
— Bo ja nie chciałem schodzić sam, a z tobą jest mi przyjemniej — odparł na to bez namysłu.
No owszem, coś w tym było. Robił przepierkę w pralce „Frania”, musiałam stać w drzwiach łazienki i patrzeć mu na ręce, przy czym znów nie wolno mi było palcem kiwnąć. Strata czasu okropna, ale mój mąż nie przyjmował tego do wiadomości, działał wedle swoich upodobań i żadne tłumaczenia nie pomagały.
Którejś soboty zgłosił zachwycającą propozycję.
— Ty sobie jutro śpij — powiedział. — Ja się nimi zajmę, zrobię śniadanie i tak dalej, a ty możesz odpocząć.
W przeciwieństwie do mnie, o poranku czuł się jak pierwiosnek, miał to po swoim ojcu. Propozycję przyjęłam z ulgą, pełna wielkich nadziei, i rzeczywiście, mój mąż zajął się dziećmi i robił śniadanie. Niestety, ścianę między kuchnią i pokojem wywaliłam, żadna izolacja nie istniała, tapczan stał naprzeciwko kuchennego bufetu i mąż miał do mnie swobodny dostęp. Zadawał mi pytania.
Miałam podobno spać, nie szkodzi, nie dość, że te pytania zadawał, to jeszcze domagał się odpowiedzi. Proszę bardzo, niech kto spróbuje spać w tych warunkach. Wytrzymałam dość długo, aż wreszcie padły pełne ogromnego zainteresowania słowa:
— Czy ty jesteś zwolenniczką parpających? Wówczas poderwało mnie z miejsca. Usiadłam dość gwałtownie.
— Co to są, do ciężkiej cholery, parpający?!!! — wrzasnęłam z dziką furią.
Okazało się, że Robert podzielił właśnie pojazdy mechaniczne na trzy rodzaje, parpające, pufające i warczące. Warczące były samochody, pufające traktory, a parpające motocykle. W niedzielę o wczesnym poranku miałam się zdecydować, czy jestem zwolenniczką parpających…
— Na miłosierdzie pańskie — powiedziałam w przygnębieniu — przecież miałam spać! Dlaczego ty mi zadajesz te kretyńskie pytania?!
— Bo ja tak lubię z tobą rozmawiać… Polskie Radio wdarło się w moją egzystencję w sposób urozmaicony. Pomijam już takie rzeczy, jak wypowiedź spikera: „Przy fortepianie leży Jefeld” oraz znacznie piękniejszą: „Trwa mać… przepraszam. Mać trwa… BARDZO państwa przepraszam… MA TRWAĆ!”, bo to były rozrywki, można powiedzieć, ogólnokrajowe, indywidualnie natomiast latałam po mieście i szukałam szmaty na osłony głośników, a czasy ciągle były trudne. Po przeszło trzydziestu latach ze wzruszeniem ujrzałam w instytucji głośniki z moimi szmatami, kreton w brązowe zygzaki… Byłam świadkiem narodzin stereofonii, siedziałam w środku sali i słuchałam, jak przejeżdża pociąg i ląduje samolot. Znałam szczegóły strasznego świństwa, mianowicie niedopuszczenia do produkcji wzmacniaczy, które wymyślił kolega mojego męża i które biły jakością wszelkie osiągnięcia światowe. Zabroniono ich stosowania i nadal importowano za ciężkie pieniądze te gorsze, ponieważ jakiś złodziej na wysokim stanowisku brał za to prowizję. Trudno mi było w to uwierzyć, wciąż bowiem wyobrażałam sobie głupio, że tym krajem rządzą ludzie jako tako uczciwi, a poza tym, przy takich posunięciach, jak mieliśmy nie upaść gospodarczo?
Coś tam mój mąż i jego kumple w tym laboratorium Polskiego Radia robili, zapewne czasem pracowali zawodowo, a czasem grali w brydża, ale osiągnięcia mieli. Szczególnie jedno. Nie powiem, który z nich, w każdym razie osobnik o umyśle ukształconym wysoko, elektroakustyk zgoła genialny, uczynił coś, czego nie zrobiłaby najgłupsza baba.
Odwalali jakąś robotę w kilku, cały czas oczywiście mówię o godzinach nadliczbowych, zgłodnieli, postanowili zjeść kolację. Na tę kolację przewidzieli puszkę wołowiny z pieczywkiem i wyżej wymieniony poszedł do sąsiedniego pomieszczenia, żeby podgrzać mięsko na maszynce elektrycznej. Postawił, wrócił, pracowali dalej, prawie zapominając o posiłku, i nagle wstrząsnął nimi potężny wybuch, od którego szyby zadrżały.
— Bomba…! — krzyknął jeden.
— Wojna…! — krzyknął drugi.
— Wołowina…! — krzyknął trzeci, nieco innym tonem.
Poderwali się, runęli obok. W pierwszej chwili nie zobaczyli dużo, bo pomieszczenie wypełniały kłęby czarnego dymu. Dym opadł, puszki z mięsem nie było, za to na wszystkich urządzeniach pod sufitem wisiały jakieś dziwne drobniutkie strzępki. Rozejrzeli się za puszką, bądź co bądź metalową, a zatem niepalną, i na korytarzu za drzwiami ujrzeli jedno denko. Poszli szukać dalej, drugie denko i resztę blachy znaleźli w bocznym korytarzu na samym końcu. Poleciało, odbiło się i rykoszetem pokonało zdumiewający dystans.
Od razu wyszło na jaw, że on tę puszkę postawił na maszynce zamkniętą. Posiłek spożyli, zgarniając chlebem owe strzępki z urządzeń. Miały mięsny smak.
Zasadniczym mankamentem mojego małżeństwa była skłonność męża do snu. Co prawda nie zabraniałam mu już siadania na tapczanie i zasypiania wierzchem, bo znalazłam na niego inny sposób, wystarczyło mianowicie, żebym weszła do wanny i spróbowała się wykąpać. Tajemnicza siła budziła go natychmiast, wdzierał się do łazienki i wywlekał mnie z tej wanny. Miał uraz, jakaś osoba z jego rodziny utopiła się w wannie na amen, a moja teściowa utopiła się prawie i on sam uratował ją w ostatniej chwili. Korzystałam zatem z wanny dla obudzenia męża i problem Rejtana mi odpadł, ale w różnych innych okolicznościach bywało kłopotliwie.
Pojechaliśmy do Łodzi z wizytą do Marysi i Józia. Józio, wówczas już chyba kapitan, jako człowiek wojskowy swobodę miał nieco ograniczoną i w Łodzi zamieszkał pod wpływem rozkazu. Marysia chyba robiła specjalizację, w czym Łódź nie przeszkadzała. Wyjeżdżając w delegację, Józio zostawiał jej swój pistolet dla obrony przed złoczyńcami, z tym że pistolet zamknięty był w kufrze, a klucz Józio zabierał ze sobą.
— I rozumiecie — mówiła Marysia — jakby co, to ja powiem: „Panowie będą uprzejmi chwilę zaczekać, ja tylko zadzwonię do męża, żeby mi przysłał klucz, i potem już będę mogła do panów strzelać”. Świeżutko przed wizytą u nich mój mąż wrócił z NRD, dokąd został wysłany służbowo. Pobyt za granicą stanowił wówczas ewenement, wszystkich nas ogromnie interesowały jego wrażenia. Wieczorem wleźliśmy we czworo do olbrzymiego łoża, sadowiąc się po rogach pod przykryciem, bo było zimno, i zażądaliśmy szczegółowej opowieści.
Opowiadał, owszem, porządek tam podobno panował większy niż u nas, ale poza tym nic szczególnego. Józio zapytał:
— A jak się kształtują przeliczenia finansowe? Różne ceny?
— Jeśli chodzi o artykuły przemysłowe, to jak dziesięć do jednego — odparł mój mąż. — A jeśli idzie o artykuły spożywcze… to trzeba mieć sześć kompletów dyżurnych…
Milczeliśmy przez chwilę, nie pojmując informacji. Spojrzeliśmy na niego. Spał martwym bykiem, ostatnie słowa powiedział całkowicie przez sen.
Pocieszyło mnie to nadzwyczajnie. Już zaczynałam myśleć, że zasypia tak tylko przy mnie, okazując mi lekceważenie jak prawdziwej żonie, ale do Marysi miał właściwy stosunek braterski, a Józia bardzo lubił, jeśli zatem zasnął w trakcie rozmowy z nimi, moja sytuacja nie wyglądała najgorzej.
Małżeńskie wydarzenia jestem zmuszona nieco mieszać, bo na ten temat reportażu nie pisałam i nie wszystko udaje mi się umieszczać w czasie we właściwej kolejności. Zamierzam, w każdym razie, trzymać się męża.
Pojechaliśmy na miasto, żeby kupić dziecku biurko, i kupiliśmy znakomity tapczan. Biurek nie było. Nasz stary tapczan, ten higieniczny, pudło ze sprężynami, stał się niepotrzebny, a za to zajmował miejsce. Raz się przydał, kiedy z jakichś przyczyn nocowała u nas Janka, ale poza tym tylko przeszkadzał i nie mogłam się doprosić o usunięcie torobajdła.
Straciłam w końcu cierpliwość i któregoś wieczoru postanowiłam załatwić to sama. Nie pamiętam, gdzie był Robert, poszedł spać, czy znajdował się u mojej matki, do pomocy został mi Jerzy. Mój mąż siedział przy stole w kuchni wściekły i nadęty, przeciwny światu ogólnie, a tapczanowi w szczególności, ja zaś, w towarzystwie starszego dziecka, zaczęłam rozbierać machinę na kawałki.
Posługiwaliśmy się obcęgami, śrubokrętem, przedwojennym widelcem, młotkiem i oprócz tego wszystkim, co nam wpadło pod rękę, a, pogrzebaczem chyba także i karbówkami do włosów… porozumiewając się szeptem, żeby do reszty nie zdenerwować tatusia. Część udało nam się wykręcić i oderwać, pojawiła się nadzieja, że zdołamy wyrzucić na śmietnik przynajmniej fragmenty stalowe, zaczęłam już prawie obmyślać, jak zużytkuję deski, kiedy jakiś oporny kawałek zastopował nas radykalnie. Właściwej siły w ręku nie miałam, Jerzy zaś liczył sobie zaledwie dziesięć lat i zbyt wiele nie można było od niego wymagać. Zasapaliśmy się rzetelnie, stękając, próbowaliśmy podważyć to coś, co trzymało na mur, wykręcić się nie dawało, oderwać tym bardziej, istny monolit, szlag mógł trafić. Nasze stękania dotarły do pana domu, najpierw usłyszałam zgrzyt zębów, potem różne słowa nie nadające się do druku, wymamrotane pod nosem, w końcu od stołu rozległ się ryk.
— Co tam robicie, do cholery?!!!
— Rozbieramy tapczan — odparłam z anielską słodyczą. — I trochę nam ciężko idzie.
Minutę jeszcze nic się nie działo, po czym mój mąż nie wytrzymał. Poderwał się od stołu, wpadł do pokoju, runął na mebel jak rozjuszony byk. Jednym szarpnięciem oderwał cały kłąb sprężyn, ten właśnie, który stawiał nam opór, tak dziecko, jak i ja wydaliśmy z siebie dyplomatyczny jęk podziwu i w moim mężu jakby zelżało. Nic nie mówiąc, ze złym wyrazem twarzy, wzgardliwym gestem odrzucił od siebie wiąchę żelastwa i gwałtownie przystąpił do odrywania dalszego ciągu.
Miałam dość rozumu, żeby delikatnie oddalić się i zająć czym innym. Po dziesięciu minutach tatuś i dziecko w najdoskonalszej zgodzie i wśród wybuchów radosnego śmiechu demolowali tego rupiecia, przy czym mojemu mężowi szło to pierwszorzędnie, popadał zatem w coraz lepszy humor. Wynieśli wspólnymi siłami sprężyny na śmietnik, a deski do piwnicy, po czym w szampańskim nastroju przybyli na kolację. Na temat całego wydarzenia przezornie nie powiedziałam ani słowa.
Do mojej przyszłej twórczości mąż przyczynił się w sposób zasadniczy, acz nie zaplanowany. Czytałam, jeszcze w dzieciństwie, przedwojenny kryminał, niesłychanie emocjonujący i taki więcej straszny, którego tytułu nie pamiętam, za to fragment treści owszem.
Była tam mianowicie scena, w której czarno ubrany facet płynie w małej łódeczce głęboką nocą po czarnym oceanie i dopływa do jeszcze czarniejszej tajemniczej wyspy. Czarne wszystko, aż się coś robi, a wyspa wysoce niebezpieczna. Facet ląduje, wysiada i udaje się w głąb. Lezie ostrożnie, bo nic nie widać, natyka się na drut alarmowy, owija ten drut taśmą izolacyjną i ciach flachcążkami. Natyka się na drugi drut i ciach! Też flachcążkami i również po owinięciu taśmą izolacyjną. Niby wszystko dobrze, ale trzeciego drutu nie zauważył i przerwał go kopytem, od czego zrobił się alarm i nastąpiły przerażające komplikacje.
Czytając ten utwór, mój mąż dostał nieopanowanego ataku śmiechu.
— Czyś ty zwariował? — spytałam ze zgrozą. — To jest okropnie straszne, a ty się śmiejesz?! Co ci się stało?!
— Wariatka — odparł, ocierając łzy. — A co za różnica, czy on przeciął kombinerkami, czy przerwał nogą? Przecież to kretyństwo!
Informacja wstrząsnęła mną do głębi. Naprawdę byłam przekonana, iż taśma izolacyjna stanowi zasadniczą różnicę. Upewniłam się, że nie i zapamiętałam to na zawsze. Stąd wzięło mi się później sprawdzanie realiów, które kosztowało mnie przerażającą ilość czasu, zdrowia i siły. Postanowiłam sobie jednakże aż takich idiotyzmów nie popełniać.
Żeby nie rąbać tematu na przesadnie drobne kawałki, od razu dodam, iż na sobie samej sprawdziłam słuszność poglądu. Czytałam książkę dla młodzieży, historyczną, gdzie autorka, której nazwiska szczęśliwie akurat nie pamiętam, zaczyna opowieść sceną, jak to chłopczyk z czternastego wieku biegnie na plażę i znajduje bursztyn. Biegnie przed wschodem słońca, kiedy jeszcze nic nie widać, i znajduje ten bursztyn za pomocą gmerania palcami w tym, co wyrzuciło morze.
Zważywszy iż miałam już za sobą ładne parę lat zbierania bursztynu, idiotyzm sceny doceniłam w pełni. Kto nie wierzy, niech sam spróbuje. Niewątpliwie tworzyw sztucznych w czternastym wieku morze nie wyrzucało, ale wszystko inne owszem. W morskich śmieciach znajduje się morszczyn, kamienie, rybie wątpia, pierze, smoła, jakieś zdechłe żyjątka, drewno pod tysiącem postaci, niekiedy różne trawy, wyrwane z ujścia rzek, resztki rozmaitego pożywienia i w ogóle tysiące świństw. Domacać się w tym bursztynu jest całkowicie niemożliwe, między innymi z tego względu, że bursztyn, jeśli już idzie, to razem z podłożem, z którego został wyrwany, i ma dokładnie ten sam ciężar właściwy co i drewno, w którym tkwił miliony lat. Dotykiem odróżnić bursztyn od owego drewna…! Cha, cha, próbowałam i niech autorka też spróbuje. Mowy nie ma. Cała książka jest bardzo ładna, napisana sensownie, historycznie trafna, a ta pierwsza scena dyskredytuje ją kompletnie. Zdaję sobie sprawę, że nie każdy jest fachowcem od zbierania bursztynu, ale takich błędów nie powinno się popełniać, szczególnie że wystarczyłaby odrobina wysiłku dla zyskania wiedzy, jak to naprawdę wygląda. Mogła zadzwonić do mnie, na przykład… Pisałam już wtedy, zimno w sobie mi się zrobiło i tym bardziej postanowiłam sprawdzać. Sprawdzać, sprawdzać, sprawdzać…!!!
Co z tego sprawdzania wynikło, napiszę we właściwej chwili.
Wpływ mojego męża na mnie miał szerszy zakres i dotknął nie tylko twórczości. Jedna przedwojenna reklama zapadła mi w pamięć, spodobała się, potem zaś, powtarzana wielokrotnie, wypaczyła mój umysł. Brzmiała następująco:

Co mężczyznom się podoba, gdy zobaczą damskie nóżki?
Pantofelki, nóg ozdoba, wykonane na Moniuszki

Koniec pieśni, z pantofelków, nie wiadomo jak, zrobiły się kartofelki. Nie potrafię ugotować kartofli, nie pomyślawszy: „Kartofelki, nóg ozdoba, wykonane na Moniuszki”. W ogóle nie umiałabym policzyć wypadków, kiedy wygłoszeniem tych słów wzbudziłam co najmniej zdziwienie. Tkwią we mnie na mur, beton i granit, podobnie jak fragment poezji, z którym, sprawiedliwie wyznaję, mąż nie miał nic wspólnego. Ilekroć mam umyć głowę, lęgnie się we mnie zdanie: „Brudny łeb na twem łonie kołysał”.
No jasne, „Z ogrodowej altany wojewoda zdyszany” i tak dalej, „na darniowym siedzeniu coś bieleje się w cieniu, to z mężczyzną siedziała niewiasta. Brody ich długie, kręcone wąsiska, wzrok dziki, suknia plugawa…”, a nie, przepraszam, to znów te przeróbki. Dalej nie ma Powrotu taty, tylko akt żalu kochanka: …..siwy łeb na twem łonie kołysał i z twych liców rumianych, i z twych ustek różanych, mnie wzbronione słodycze wysysał”. Maria Malczewskiego oczywiście, ale mnie została w pamięci w postaci brudnego łba i nic na to nie mogę poradzić.
Egzystencję wiodłam ciągle dość uciążliwą. Lucyna pracowała w wydawnictwach związkowych i zleciła mi napisanie serii artykułów na temat koloru w zakładach pracy. Nadawałam się do tego tematu. Miałam pojęcie zarówno o kolorze, jak i architekturze zakładów pracy i mogłam pisać nawet dosyć sensownie. Budownictwo w tamtym czasie powstawało i kwitło, jeździłam po całym kraju, delegowana służbowo, oglądałam wszystko, pisałam i trwało to parę lat. Jakim cudem udało mi się w te delegacje wyjeżdżać, nie potrafię sobie teraz ani wyobrazić, ani przypomnieć.
Własnych artykułów nie zamierzam tu cytować, chociaż jeden był podobno bardzo dobry, pochwalę się natomiast słusznym spostrzeżeniem.
Pojęcia nie mam, gdzie to było, w każdym razie w zwiedzanym zakładzie przemysłowym z całej administracji zastałam wyłącznie sekretarkę dyrektora naczelnego. Wyjaśniłam, o co chodzi, obejrzałam część produkcyjną, po czym zostałam wpuszczona do gabinetu. Wystarczyła krótka chwila, wyszłam i powiedziałam:
— Oni muszą się tam chyba okropnie kłócić?
— Skąd pani wie? — zdziwiła się sekretarka. — Rzeczywiście, awantury tam takie, że w całym budynku słychać, l to ciągle, coś okropnego!
Pokiwałam głową i wyjaśniłam jej źródło mojego jasnowidzenia. Dyrektorski gabinet został urządzony niezmiernie elegancko, krzesła w nim stały czerwone, na podłodze leżał pstrokaty dywan, głównie fioletowo–karminowy, na oknach wisiały zasłony w pikasy cynobrowe–pomarańczo we, przeważał upiorny kolor buraczkowy, z którym wściekle gryzły się te oranże, i razem wziąwszy oczopląsu można było dostać. Pamiętna własnego stanu, kiedy skrobałam żyletką podłogę w towarzystwie buraczkowego tapczana, bez trudu zdołałam sobie wyobrazić uczucia osób, zamkniętych w tym wnętrzu.
Przytłamszona musiałam być nieźle, bo przypominam sobie wrażenie, jakie uczynił na mnie jeden podrywacz. Jechałam do Kalisza, rano mąż zdążył mnie jeszcze uszczęśliwić zgryźliwą uwagą: „Czy ty byś nie mogła się czasem uczesać?”, wyleciałam z domu wściekła, zbuntowana i może nieco przygnębiona, po czym w pociągu bardzo przystojny facet na całkiem niezłym poziomie okazał mi szalone zainteresowanie. Na zboczeńca nie wyglądał. Podrywał kulturalnie, z dużą wprawą, jechał gdzieś bliżej, więc musiał wysiąść, ale umówił się ze mną na spotkanie w drodze powrotnej. Na podrywki z reguły reagowałam negatywnie, co nie przeszkadzało, że poczułam się mocno podniesiona na duchu.
Spotykać się nie zamierzałam, ale wielkiego wyboru w pociągach nie było i trafił na mnie w tej drodze powrotnej. Znów wysiadał wcześniej i do ostatniej chwili usiłował nakłonić mnie, żebym wysiadła z nim razem. Rozbawił mnie ogromnie i byłam mu szczerze wdzięczna, ale nie wysiadłam, za to nastrój poprawił mi się radykalnie i na długo. Zdobyłam się nawet na czyn rewolucyjny, ufarbowałam włosy, poszłam do fryzjera gdzieś na Nowym Świecie, czesał tam młodzieniec, świeżo przybyły z Paryża, po czym mąż, który po mnie przyjechał, o mało nie zleciał z motoru. Nie ma się czemu dziwić, na głowie miałam wielką szopę w różowym odcieniu i rzeczywiście robiłam wrażenie wstrząsające.
Przy okazji przypominam sobie, że ufarbowałam się także na zielono. Uczyniłam to własnoręcznie, bo fryzjerskie sztuki kosztowały za drogo, nie dostałam luminexu o właściwym numerze i kupiłam coś innego, co miało dać odcień popielaty. Tak przerażająco jadowitą zieleń, jaka pojawiła się na moich włosach, rzadko można spotkać w naturze. W dodatku okazała się trwała, wypisz wymaluj Ania z Zielonego Wzgórza, musiałam obciąć końce włosów i z całej siły żałuję, że nie zachowałam chociaż jednego kosmyka, bo nikt nie wierzy w moje gadanie. Z reszty wybrnęłam w ten sposób, że nosiłam do tych włosów zieloną spódnicę i wszyscy myśleli, że to tak specjalnie. Dziwne, ale przynajmniej pod kolor.
Uporczywie spadały na mnie same okropieństwa. Moja matka stosowała tortury dodatkowe, mianowicie za każdym razem, kiedy przychodziłam po dzieci, witała mnie jakąś koszmarną informacją. Zanim zadzwoniłam do drzwi, stałam przez chwilę i zbierałam siły ducha, żeby przetrzymać kolejny cios. Otwierała i mówiła:
— Jesteś mi winna dwieście czterdzieści dwa złote i pięćdziesiąt groszy.
Albo:
— Nieszczęście! Wejdź i zobacz! Kran cieknie!
Albo:
— Nie wytrzymam z tymi twoimi dziećmi! Robert znów podarł spodnie!
Albo:
— Kupiłam Jerzemu sandały i musisz mi oddać sto sześćdziesiąt złotych.
Albo:
— Oni obaj mają gorączkę i trzeba iść do doktora.
Oraz inne tym podobne. Ponadto moje dzieci miały: krzywy kręgosłup, platfusa, zaburzenia słuchu, niedorozwój umysłowy, wypaczony charakter, gruźlicę kości, rósł im garb i kosztowały majątek. Wszystko spotykało mnie w progu i znosiłam to z coraz większym trudem, aż wreszcie nastąpił przełom. Moja matka pobiła własne rekordy, otworzyła drzwi i oznajmiła:
— Jerzy ma Heine–Medina. O mało trupem nie padłam.
— Dlaczego…?! — jęknęłam. — Skąd…?! Kto tak powiedział…?!!!
Okazało się, że nikt. Był to prywatny wniosek mojej matki, pochodzący stąd, że trzy tygodnie temu Jerzy miał katar. Heine–Medina mnie dobiło, przekroczyłam granice wytrzymałości i przestałam reagować. Gdyby moja matka powiedziała, że dom się pali. nie uwierzyłabym w to nawet na widok płomieni. Mój mąż wywoływał zadrażnienia natury towarzyskiej. Był abstynentem zakamieniałym, kropli alkoholu do ust nie brał i wywierał wpływ na atmosferę. W razie jakiegoś przyjęcia, obojętne, u nas czy u kogoś, imieninowego obiadu, na przykład, albo innej podobnej okazji, nalać do kieliszka pozwalał. Potem podnosił ten kieliszek, wąchał i odstawiał z tak potężnym obrzydzeniem, że ludziom ręka drętwiała. Wszyscy z tymi kieliszkami głupieli, spoglądali na niego, zaczynali się wahać, widać było, że nie wiedzą, co zrobić. Wypić…? Też odstawić…? Wiało mrozem i chyba nawet powietrze nad stołem czuło się nieswojo.
Raz jeden postanowił upić się naukowo, żeby zobaczyć, jak to jest i co z tego wyniknie. W naszym domu odbywał się składkowy Sylwester na dwadzieścia cztery osoby i tę właśnie imprezę mój mąż wybrał sobie na eksperyment.
Naukowość polegała na tym, że po każdym kieliszku wódki szedł do łazienki i przeglądał się w lustrze. Trzymał się, trzeba przyznać, bardzo długo, dopiero w połowie nocy zaczął zdradzać pewne objawy.
Trzeba nieszczęścia, że wśród zaproszonych par jedno małżeństwo przeżywało fazę krytyczną i dawało się to zauważyć. Mąż z tego stadła, zresztą mój kolega po fachu, po drugiej w nocy wyszedł i udał się do „Jazz–klubu”, żona zaś, siłą hamując łzy, siedziała w kącie, przeciwna życiu. Mój mąż tańczył z małżonką zastępcy Donata i za każdym razem, przepływając w pląsach obok tamtej żony w kącie, pochylał się ku niej i mówił figlarnie: — Mała rzecz, a cieszy!
Jako gospodyni przyjęcia, byłam raczej zajęta, ale zdążyłam się zastanowić, w którym momencie nieszczęsna dziewczyna strzeli go w ucho. Nie strzeliła, odczepił się od małej rzeczy i zamknął w łazience. Zdopingowana żądaniami Janki, wdarłam się tam i ujrzałam, że siedzi na wannie, wpatrzony w dal.
— Co tu robisz? — spytałam surowo.
— Od… poczywam — odparł godnie mój mąż. Wyszedł wreszcie z tej łazienki, owinął się w koc i zasnął na podłodze pod piecem. Poza tym, że wszyscy się o niego potykali, żadnego więcej kłopotu nie sprawiał, a tamto małżeństwo później się rozwiodło. Przedtem jednak, gdzieś po szóstej rano, ów mąż z „Jazz–klubu” wrócił, żony wprawdzie już nie zastał, ale przyprowadził ze sobą nieziemsko przystojnego blondyna w smokingu. Prawdopodobnie w owym właśnie momencie uwierzyłam ostatecznie w przepowiednię Cyganki w kwestii blondyna życia, aczkolwiek zamężna czułam się w pełni i nieodwracalnie. Przybyły cud urody przetańczył ze mną dwa upojne tanga i poszedł precz. Z pewnością się przedstawił, ale nie dosłyszałam i nigdy nie zdołałam się dowiedzieć, kto to był. Mój kumpel nie pamiętał, czemu trudno się dziwić.
A propos eksperymentu, przypomniał mi się jeszcze jeden. Było to wcześniej, w pierwszych latach mojej kariery małżeńskiej, mieszkaliśmy jeszcze w domu rodziny na Niepodległości. Od jakiegoś kumpla, który wizytował kraje zachodnie, mój mąż dostał prezerwatywę. Jedną sztukę. Jako przykład wysokiej jakości wyrobów kapitalistycznych.
Uprzedzałam, że utwór będzie niemoralny i nie dla dzieci i właśnie to opiszę. Z detalami.
Postanowiliśmy sprawdzić ową zachwalaną jakość sposobem nietypowym, nie za pomocą użytku osobistego, tylko wręcz przeciwnie. Użytek osobisty nas nie satysfakcjonował. Po namyśle uznaliśmy, że najlepsza będzie woda i późnym wieczorem zamknęliśmy się w łazience. Rodzina już poszła spać.
Mój mąż trzymał środek antykoncepcyjny, a ja lałam litrowym słoikiem, uważnie licząc. Lałam i lałam, a przedmiot przybierał rozmiary wora marynarskiego. Patrzyliśmy na to w podziwie, licząc już z niedowierzaniem, weszło jedenaście litrów i w połowie dwunastego pękł.
Ale jak…! To nam wcześniej nie przyszło do głowy, pękł z hukiem armatnim, gruchnęło tak, że poderwała się cała rodzina i chyba nawet sąsiedzi. Na pytania, co się stało, odpowiadaliśmy rozmaicie, starannie mijając się z prawdą.
Rozrywek cywilizowanych mój mąż nie lubił. Nie lubił restauracji, kawiarni, o nocnej knajpie w ogóle nie mogło być mowy, do kina za każdym razem musiałam go wlec przemocą i już od dawna dziwi mnie, po co to robiłam. Za jakość filmu odpowiedzialna byłam potem osobiście, na widowni mój mąż przeważnie zasypiał, kompromitował mnie chrapaniem, a w głośniejszych momentach budził się i pełną piersią protestował przeciwko hałasom. Na co mi to było? Przypominam sobie ulgę niebiańską, jakiej doznałam na „Najpiękniejszej” z Anną Magnani, jest to film przerażająco krzykliwy, oglądałam go bez męża i przez cały seans delektowałam się myślą, co on by tu wyprawiał oraz jakie to szczęście, że nie siedzi mi obok.
Awantura, jaką urządził przez „Operę za trzy grosze”, przekraczała wszystko. Była to wyprawa do teatru całą rodziną, robiliśmy sobie tę rozrywkę prawie w każde święta, ktoś kupował bilety jako niespodziankę i lecieliśmy hurmem. Mój mąż protestował pazurami i zębami, ale nie uległam, został przymuszony do pójścia, po czym rzekł:
— Jaki ja byłem głupi, że nie chciałem iść. Miałaś rację, to świetna sztuka, jak to dobrze, że mnie zmusiłaś!
Do opieki nad dziećmi natomiast był perłą bez skazy. Po kąpielach w Bugu Robert dostał jakiegoś uczulenia, rozdrapał je i w rezultacie wyszło z tego ogólne zakażenie skóry, od pięt po czubek głowy pokryty był ropiejącymi bąblami, potworność zupełna, należało go kąpać w krochmalu i na noc owijać prześcieradłem nasyconym rivanolem. Bez najmniejszego wahania i z pełnym zaufaniem wysłałam chore dziecko na wczasy z tatusiem, pojechali do Władysławowa i kiedy przyjechałam tam po dwóch tygodniach, z całego zakażenia został mu tylko ostatni strupek na pięcie. Złoto, nie mąż.
Jakiś jeden okres letni obfitował w rozrywki, przytrafiły się całe dwie. Dzieci z moją matką i Lucyną znajdowały się chyba w Podgórzu, na Niepodległości zostali ojciec i babcia, która po wyjeździe Teresy zamieszkała z moimi rodzicami. Byliśmy sami i wpadło nam do głowy uczcić rocznicę ślubu, zdaje się, że dziewiątą. Postanowiliśmy iść na obiad do restauracji, ewenement wstrząsający. Wybraliśmy sobie „Bazyliszka”.
Od razu zrobiło się podejrzanie, bo na kelnerkę czekaliśmy prawie rok. Przyszła w końcu, znudzona i roztargniona, normalnie, jak wszystkie kelnerki w owych czasach, i mój mąż złożył wytworne zamówienie. Przystawki, zupka, gorące danie i tak dalej. Znów czekaliśmy całe wieki, mąż już się zrobił wściekły, po czym kelnerka, lekceważąc przystawki, przyniosła nam zupkę. W dodatku do jednego talerza włożyła palec. Jak Boga kocham. Kciuk.
Tego mój mąż nie wytrzymał, poderwał się, powiedział, co myśli, i wywlókł mnie z lokalu. Wpadł przy tym w upór, ze ślubnego obiadu zrezygnować nie zamierzał, pojechaliśmy do „Polonii”. W „Polonii” serwował prawdziwy przedwojenny kelner, ocenił nas w mgnieniu oka, pobłażliwie potraktował brak zarobku na wódce, połapał się, że coś czcimy i w pełni zrekompensował tego „Bazyliszka”. Mąż odzyskał humor, a kelnerka z palcem w zupie dostarczyła nawet kilkudniowej uciechy.
Zaraz potem zadzwonił ojciec i zapytał: — Czy chcesz zobaczyć Janka Kapuśniaka? W pierwszej chwili pomyślałam, że jest to jakieś przedstawienie dla dzieci i zaprotestowałam gwałtownie. Nie dość, że nie znoszę przedstawień dla dzieci, to jeszcze moich dzieci nie ma i brakuje mi bodźca. Na wszelki wypadek jednakże podejrzliwie spytałam, o co chodzi.
— No, przyjechał z Kanady — wyjaśnił zmartwiony ojciec. — I chciał się z nami zobaczyć, a nikogo nie ma, więc myślałem, że wy…
Przez moment czułam się doszczętnie skołowana, a potem zgadłam. Teresa siedziała w tej Kanadzie już chyba trzy lata, pisała nam o wszystkim, był tam jakiś zaprzyjaźniony rodak, z zawodu wykonywanego masarz i cała rodzina określała go mianem Kiełbaśnika. Janek Kiełbaśnik, ojciec pomylił potrawy. Zobaczyć Janka Kiełbaśnika tak, bardzo chętnie, od Teresy przyjeżdża i można z nim pogadać.
Zaprosiliśmy Janka Kiełbaśnika na obiad do następnej knajpy i omal się z moim mężem nie pobili, bo Janek Kiełbaśnik uparł się za ten obiad zapłacić. Postawił na swoim, mój mąż opanował się i uległ, Janek Kiełbaśnik w końcu był gościem i miał prawo do fanaberii. W dodatku ogólnie był bogaty, tu zaś babcia wymieniała mu dolary na czarnym rynku po 125 złotych, od czego poczuł się zgoła miliarderem i tym uczuciom musiał dać jakieś ujście.
Tańczyć mój mąż umiał doskonale, ale też bardzo tego nie lubił. Znakomicie grał w brydża, tyle że kategorycznie odmawiał gry na pieniądze, nawet po groszu. Nie tolerował hazardu. Jak spędzałam Sylwestry, lepiej nie mówić, bo na samo wspomnienie człowiekowi coś się robi. Ale mam je wszystkie spisane, więc może jeszcze ten rejestr wykorzystam.
Właściwie najpiękniejsze chwile przeżyłam na wyjazdach wakacyjnych. Zdarzało się, że jechaliśmy sami, bez towarzystwa znaleźliśmy się w Myczkowcach nad zaporą. Śmierdziało tam przeraźliwe. Małe domki do wynajęcia to były tak zwane domki z zapałek i może one rzeczywiście były z zapałek. W każdym razie tworzywo, obojętne, zapałki czy coś innego, spojone zostało klejem opartym na chemolaku, oczy od tego piekły i łzawiły, i dostawało się bicia serca. Na szczęście okres letni i piękna pogoda pozwoliły pootwierać wszystko na przestrzał, z jednej strony okno, z drugiej drzwi, dzięki czemu uszliśmy z życiem. Mieszkaliśmy tam krótko, może ze trzy dni, ale zdążył zaskoczyć nas deszcz. Lało rzetelnie, najmarniej całą noc, a może i dłużej, i zjazd do szosy przeistoczył się w grzęzawisko na stoku. Śliskie to się zrobiło tak, że nie można było utrzymać się na nogach, prędzej zjechać na tyłku, sprowadzenie motoru odpadało, ciężar Pannonii sprawiał, że poślizgiem poszłoby w dół wszystko, sprzęt i ludzie, wymieszane razem. Mąż zdecydował się zjechać, kazał mi tylko siedzieć nieruchomo i nie reagować na nic. No i zjechaliśmy szczęśliwie, chociaż, kiedy patrzyliśmy potem w górę na przebytą drogę, trudno nam było w to uwierzyć.
Gdzie indziej, nie pamiętam gdzie, może w Sudetach, może w Karkonoszach, a może w Pieninach, pod motor wyskoczyła nam sarenka. Patrzyłam akurat w bok, nagle poczułam miotnięcie pod tyłkiem, nie wiedziałam, co się dzieje, spojrzałam przed siebie i ujrzałam rudy kuperek z białym ogonkiem tak blisko, że serce zdążyło mi stanąć w gardle. Szosa szła w dół, mój mąż hamował wszelkimi siłami, sarenka miała na liczniku sześćdziesiąt kilometrów na godzinę, my dziewięćdziesiąt. Zrobiła nam uprzejmość, odbiła się nagle prawymi nogami, skoczyła w bok i bez pośpiechu udała się do lasu. Mój mąż wyhamował znacznie dalej, zatrzymał się i otarł pot z czoła.
— Rany boskie — powiedział pobożnie. — Już jej dotykałem…
Przez szesnaście tysięcy kilometrów przejechane na WFM–ce i osiemdziesiąt tysięcy na Pannonii mój mąż nie miał ani jednego wypadku. Donat natomiast wręcz przeciwnie. Nie zamierzam go tu szkalować, bo go bardzo lubię, może to była kwestia szczęścia, a może nie, ale jeśli nie, powinno brzmieć pouczająco. Jeździł na ogół wolniej, siedemdziesiąt, myśmy lubili te dziewięćdziesiąt. Ale za to mój mąż prowadził różnie, a Donat jednakowo. Mój mąż zwalniał gdzie trzeba, przyśpieszał gdzie można, Donat zaś, jak wszedł na tę swoją ulubioną szybkość, tak pruł bez zmian, prawie nie bacząc na teren. No, oczywiście, szanował znaki drogowe, zatrzymywał się pod STOPEM, zawsze i bezwzględnie, z wyjątkiem jednego razu. Tam właśnie, gdzie się raz nie zatrzymał, siedziała milicja drogowa. Zapowiedział potem, że więcej wyjątków czynić nie będzie. W Olsztynie znaleźliśmy się akurat ósmego maja. Były to imieniny mojego męża, który imienin nie znosił i nie obchodził, ale Janka z Donatem postanowili go uczcić i wyjechali rano z hotelu po czekoladki. Czekaliśmy na nich w nieskończoność, nie pojmując, co się stało, mój mąż poszedł się popytać, siedziałam w pokoju sama, kiedy wkroczyła Janka. Miała dziwny wyraz twarzy, w rękach zaś trzymała szczątki Donata, Gogle, rękawice, wiatrówkę, torbę, coś tam jeszcze. Odjęło mi mowę.
— Mieliśmy wypadek — oznajmiła i zaczęła histerycznie chichotać.
Poszłam za jej przykładem i dopiero po dłuższej chwili dowiedziałam się, jak to było. Kto zna Olsztyn, pewnie rozpozna miejsce. Zjeżdżali jakimś pochyłym placykiem, wybrukowanym kostką, a przed nimi w poprzek jechał tramwaj, Donat zahamował zwyczajnie, tymczasem na placyku rozsypany był piaseczek, pojechał po tym piaseczku i wyłożył się na lewo. Janka poleciała również, wsparła się na nim i teraz Donat ma złamany obojczyk. Już go opracowali w szpitalu, bo w tym szpitalu pracował jego brat i samo nazwisko wystarczyło; żeby chwycili go pieczołowicie.
W pomniejsze wydarzenia nie będę się wdawać, pod koniec motocyklowej kariery dokonał dzieła imponującego, z tym że tę kraksę można zrozumieć. Wracał po pracy, był zmęczony i głodny. Wrąbał się pod ciężarówkę i sam komentarz jego żony wystarczy. — Co za szczęście, że najpierw widziałam Donata, a potem motor — powiedziała z ulgą. — Słowo ci daję, gdybym wcześniej zobaczyła tę ruinę, poleciałabym od razu kupować żałobny welon…
Ostatnie wakacje z moim mężem spędzałam w Rotułowie pod Zakopanem, gdzie odniosłam dwa sukcesy. Znaleźliśmy się tam w sześć osób, my i dwóch kolegów mojego męża, jeden z żoną, drugi z narzeczoną. Pomijam ten drobiazg, że narzeczona została potem drugą żoną mojego męża, bo w Rotułowie nie miało to żadnego znaczenia i nikt tego jeszcze nie przewidywał. Między paniami istniał podział zajęć, coś tam się czasem gotowało, nie ja od tego byłam, to pewne, do mnie należało drewno i ogień. Mieszkaliśmy w góralskiej chałupie, rąbałam drzewo na pieńku i od górala usłyszałam komplement wielkiej miary. Podszedł, popatrzył i powiedział: — O, pani to rąbie jak chłop, a nie jak baba! Spęczniałam dumą natychmiast. Mój mąż zresztą również, ale nie przeze mnie. tylko przez pstrągi. Łapał je w potoku nasz góral, mąż nauczył się tego błyskawicznie, a łapali ręką. Metoda to była kłusownicza, z czego mój mąż, legalista, człowiek praworządny, nie zdawał sobie sprawy. Dotarło do niego z opóźnieniem i już przepadło, tych zjedzonych z gardła nam wydrzeć nie zdołał.
Któregoś wieczoru tubylcy postanowili pokazać nam, jak się tańczy zbójnickiego. Cieszyliśmy się ich sympatią, a ten wieczór tak się jakoś rozkręcił, że parę dodatkowych osób zostało wywleczonych z łóżek, w tym sekretarz POP, skompletowała się orkiestra i pokazy ruszyły. Tancerze byli w narciarskich butach, bez ciupag, a tańczyli tak, że nam oko zbielało, iskry szły z drewnianej podłogi! Odpracowali cały balet, a potem rzekli:
— No to teraz pokażcie, jak się tańczy w Warszawie.
Wybór był niewielki, nasze dwie panie nie nadawały się do użytku, a z panów porządnie tańczyć umiał tylko mój mąż. Orkiestra rąbnęła polkę i ruszyliśmy ratować honor stolicy.
Życie ocalił mi obcas od pantofla, który złamał się po dwudziestu minutach. Orkiestra rżnęła ochoczo, zdecydowana byłam tańczyć tak długo, jak długo będą grali, możliwości pod tym względem miałam duże, ale młodzi górale chyba mnie jednak przerastali. Interwencję siły wyższej przyjęłam z tajoną ulgą, a mój mąż zdjął z siebie koszulę i wyżął za oknem. Dostaliśmy huczne brawa i wyrazy wielkiego uznania, sprawę honoru stolicy załatwiliśmy bez zarzutu, zaś obcas przybił mi szewc w Zakopanem. Na motorze do reszty ugruntowała się we mnie wiedza o mojej upiornej wyobraźni. Nie panowałam nad nią nigdy, robiła ze mną, co chciała i robi do dziś. Jechaliśmy przez jakieś miasteczko główną ulicą i nagle zaciekawiło mnie miejsce, w którym ta ulica przekształci się w szosę poza miastem. Znajdowaliśmy się właśnie w środku miasteczka.
Następne co zobaczyłam to rozległe plenery wokół bez najmniejszego kawałka zabudowania. Podjąwszy postanowienie, zamyślałam się i przestałam widzieć świat. Mogła tam stać na końcu żyrafa z kokardą na szyi, mogły niedźwiedzie grać na bębnie, mogła się wznosić brama triumfalna, nic z tego do mnie by nie dotarło i uwierzyłabym we wszystko. Zamyśliłam się w ułamku sekundy, po czym widziałam już tylko to, co mi piekielna wyobraźnia podsuwała.
Podobny wypadek nastąpił znacznie później na szosie do Lublina. Jechałam skodą, ruch panował niewielki, doświadczenie miałam bardzo średnie, przed sobą ujrzałam rowerzystę i jakiś wolny pojazd, może traktor. Z przeciwka nadjeżdżały dwie ciężarówki. Pomyślałam, że muszę przeczekać z wyprzedzaniem.
Kolejny widok, jaki dotarł do mojej świadomości, to szosa pusta po horyzont w obie strony. Nic za mną, nic przede mną. Musiałam zatem wykonać ten cały manewr przeczekiwania i wyprzedzania, w ogóle nie zdając sobie sprawy z tego. co czynię i nie widząc świata. Takich wydarzeń w mojej karierze było zatrzęsienie, ale dam im spokój na razie, bo i tak wybiegłam zanadto do przodu.
Jakoś pod koniec tych lat pięćdziesiątych Lucyna dostała działkę pracowniczą na Okęciu. Mieszkała przy Żwirki i Wigury, a działka znajdowała się prawie naprzeciwko, po drugiej stronie ulicy. Stanowiła nieurodzajny ugór i cała rodzina ją urządzała.
Mój mąż działki nienawidził, nie znosił żadnych prac ogrodowych i polnych i w ogóle grzebania w ziemi. Z racji siły fizycznej bywał jednakże niezbędny i na mnie spoczywał obowiązek przymuszenia go do usług. Dziwię się, że nie rozwiódł się ze mną już wtedy.
Pamiętam straszną chwilę, kiedy niósł drewno. Było to drewno na altankę, nabyte chyba w tartaku na Tarczyńskiej, czym dowiezione, pojęcia nie mam, może autobusem, bo tramwaj tam nigdy nie chodził. Zwał desek i kantówki mój mąż niósł na plecach, ja zaś za skarby świata nie mogłam sobie przypomnieć miejsca usytuowania furtki. Teren działek był już ogrodzony. Leciałam wzdłuż siatki, pełna obaw, że go szlag trafi, bo nic już nawet nie mówił, tylko charczał i zgrzytał zębami, a cholerna furtka gdzieś mi zginęła.
— Tu! — zawiadamiałam go nerwowo. — Nie, nie tu… Tu…! Nie, zaraz, kawałek dalej, o tu… Nie, nie tu…
Doniósł to drewno. Zdaje się, że później na samo słowo „działka” reagował w sposób niebezpieczny dla otoczenia.
Łajna krowiego zbierać nie chciał. Nieużytek był głównie piaszczysty, posiadacze działek od razu przystąpili do nawożenia. Za ulicą 17. stycznia pasły się krowy, za krowami zaś latali wszyscy. Wzrok, jakim inni patrzyli na kogoś, kto niósł całą wanienkę specjału, był zgoła nie do opisania, złoto na Alasce nie wywoływało takich doznań, wygłodniali ludożercy to przy nich mięta z bubrem. Moja matka i Lucyna zbierały to bogactwo w upojeniu i pazernie, narobiły się jak koń za pługiem, pomagałam im bardzo chętnie, ale rzadko, bo zdaje się, że brakowało mi czasu.
Tryb życia miałam ustabilizowany. Rano jechałam do pracy, wychodziłam z tej pracy różnie, nigdy przed czwartą, robiłam zakupy, przyjeżdżałam do mojej matki po dzieci l zabierałam—je do domu. W domu usiłowałam przygotować jakiś posiłek, trochę posprzątać, uprasować pranie, które z reguły wykonywał mój mąż, i odwalić dodatkową robotę za pieniądze. Najwcześniej udawało mi się dotrzeć do domu po szóstej. Dzieciom należało dać kolację i położyć je spać, mycie Jerzy załatwiał sam, ale Roberta trzeba było wykąpać. Wolne soboty nie istniały, w niedzielę odrabiałam zaległości. Cerowanie spodni mojego męża obrzydło mi doszczętnie, darł je szaleńczo, a synowie poszli za przykładem tatusia. Rzeczywiście, krowiego łajna już nie miałam gdzie upchnąć.
Obiady gotowałam dwa razy na tydzień, potem się je tylko podgrzewało i spożywało na kolację. Śniadanie moim dzieciom przygotowałam jeden raz w życiu i było to już znacznie później.
Kupiłam wtedy niedobrą wołowinę, udusiłam ją, wyszła jakaś sucha i niesmaczna, chociaż mięso udusić słowo daję, że potrafię. Moje dzieci odniosły się do niej niechętnie. Zrobiłam także sałatkę z kartofli, składała się głównie z kartofli i kłuła ich w zęby. Zgniewało mnie, w niedzielę wstałam wcześniej i wykonałam kanapeczki, wołowina w plasterkach, na to sałatka z kartofli i ozdoba z pomidorka. Zostawiłam tego w kuchni wielki półmich i poszłam do pokoju.
Za jakiś czas usłyszałam, że wstał któryś z moich synów, nawet nie wiem, który. Udał się do kuchni. Następnie, ciągle na słuch, stałam się świadkiem wstrząsu. Mój obudzony syn jak szalony popędził do brata.
— Ty, wstawaj prędko! — wrzasnął z przejęciem. — Matka zrobiła śniadanie! Jedyna okazja!
Poderwał się i ten drugi, wpadli do kuchni, pożarli wszystko do ostatniej okruszyny.
Janka miała jeszcze śmieszniej. Krzysztof, za przykładem moich dzieci, też dostał zakaźnej żółtaczki i przez długi czas musiał zachowywać dietę. Janka oczywiście pracowała, zakupy, przez dietę dziecka, sprawiały jej więcej kłopotu niż mnie, do tego postanowiła oszczędzać, z konieczności, nie dla rozrywki, wszystko zatem robiła sama, nawet wielkie pranie. Donat pomocą służył w nikłym zakresie, miał swoje kłopoty z tunelem pod Wisłą, wracał do domu wieczorem i często na bani. Budowlańcy piją.
Któregoś dnia, jadąc do pracy, moja znękana przyjaciółka spotkała w autobusie Lucynę.
— O Boże, jaka ja jestem zmęczona! — westchnęła w przygnębieniu.
— Czym? — spytała kąśliwie Lucyna. — Cóż wy takiego macie do roboty?
I wtedy Janka, z natury nieśmiała, z reguły uprzejma i dobrze wychowana, kompletnie straciła równowagę. Zrobiła Lucynie potężną awanturę.
Pochwaliłam ją za to z całej siły, bo mnie moja rodzina wyprowadzała z równowagi ustawicznie. Głównie słyszałam zarzuty, że moja matka strasznie się męczy, ja zaś skandalicznie zaniedbuję wychowanie dzieci. Nie dbam o ich zdrowie. No dobrze, sprawę tego zdrowia załatwię od razu.
Robert był gruby. Jerzy też, ale wyrósł ostro i zrobił się chudy. Robert natomiast miał krzywy kręgosłup, platfusa, coś tam jeszcze i bezwzględnie powinien był wkrótce popaść w paraliż. Ogłuszona gadaniem, poleciałam z nim do ortopedy, po czym w wyniku zaleceń lekarskich zrobiłam z siebie pośmiewisko na nadmorskiej plaży. Miałam stosować gimnastykę, przymuszałam do niej to moje tłuste i nieruchawe, zlatywały się wszystkie dzieci z całej okolicy i radośnie, dobrowolnie, a także bez trudu wykonywały ćwiczenia. Moje nie. Robert nie chciał, odmawiał i nie umiał. Walczyłam z tym niedowładem w pocie czoła przez parę lat, bezskutecznie.
Miał tych lat dwanaście, kiedy zabrałam go do Bułgarii, do Złotych Piasków. Ciągła pokraka, ciągle skrzywiony, ciągle poruszający się jak wybrakowana małpa, rwać włosy z głowy i ręce łamać. Mieszkaliśmy w pensjonacie na parterze, posiłki zaś spożywało się w wytwornym pałacu, do którego prowadziło tysiąc schodów. No, może prawie… Wyszliśmy po kolacji i, jak by to elegancko określić, koniecznie musiałam skorzystać z toalety.
— Ja też — powiedziało dziecko.
— W takim razie leć pierwszy — rozkazałam stanowczo. — I jak ja dojdę do domu, ty masz już wyjść z łazienki. Jazda!
Ruszył pierwszy, przyśpieszając kroku. Spojrzałam za nim i osłupiałam, zatrzymałam się, wrośnięta w ziemię, niebaczna na potrzeby fizjologiczne.
Przede mną szedł świetny chłopak, prosty jak świeca, szedł pięknym, długim, marszowym krokiem, bez najmniejszych skaz anatomicznych. Gdzie mu było do krzywego kręgosłupa, paraliżu i małpy! Odgadłam po chwili. Udawał!
— Czekaj, zarazo! — powiedziałam z gniewem, dotarłszy do domu. — Już ja w te twoje pokraczności w życiu nie uwierzę! Czego się w ogóle wygłupiasz?
— A bo one są takie śmieszne… — wyznało dziecko bez najmniejszej skruchy.
Wracając do właściwej chwili, nigdy nie zdołałam od mojej rodziny uzyskać odpowiedzi na następujące pytanie:
— Dobrze — mówiłam, usiłując zachować cierpliwość, co mi się nie zawsze udawało. — Moja matka strasznie się męczy i ma mnóstwo roboty z domem i moimi dziećmi, chociaż w kolejkach stoi ojciec. Co by było, gdyby przy tej całej robocie dziewięć godzin musiała przebywać poza domem, w zawodowej pracy? To co w domu, każda z nas musi zrobić, więc kto, do pioruna, męczy się bardziej?!
Jeśli upierałam się przy otrzymaniu odpowiedzi, dowiadywałam się, że jestem głupią histeryczką i na tym się informacje kończyły.
Czy uprzedzałam także, iż utwór będzie ponury…?

Po jedenastu latach szczęśliwego małżeństwa… Wcale się nie wygłupiam, moje małżeństwo rzeczywiście było idealnie szczęśliwe, chociaż może trochę trudne. Awantury rozładowywały atmosferę, z mężem rozumieliśmy się doskonale, kochaliśmy wzajemnie, szliśmy na kompromisy i ustępstwa, a obopólna prawdomówność stanowiła cechę bezcenną. Granitowe zaufanie było podstawą naszego związku i w zakłamanym świecie przysparzało ulgi bez granic. Reszta miała rozmiary drobiazgów, na jego ryki reagowałam różnie, on na mój temperament również.
Siedzieliśmy kiedyś przy stole wieczorem, dzieci już spały, on czytał gazetę, ja książkę. W jakimś momencie prawdopodobnie poprosiłam go, żeby mi podał łyżeczkę.
Ryk bawołu, jaki rozległ mi się znienacka nad głową, wstrząsnął mną straszliwie, bo czytałam kryminał i byłam szalenie przejęta. Na moment zamarłam, wszystko w środku przewróciło mi się do góry nogami, a potem mnie odblokowało. Wydałam z siebie ryk wcale nie gorszy.
— Jak ty śmiesz tak się do mnie zwracać?! — wrzeszczałam w szale. — Co to za zachowanie?!!! Co to jest, żeby drzeć pysk na całą Europę, co to w ogóle ma znaczyć, to jest chamstwo!!!
— Przecież chciałaś łyżeczkę, podaję ci ją, a ty nic — odparł mąż normalnym tonem, lekko tylko osłupiały. — Bardzo cię przepraszam, ale nie zwracałaś na mnie uwagi…
— To jeszcze nie powód, żeby przyprawiać mnie o atak serca — powiedziałam z urazą, ale również normalnym głosem.
Po czym zapanowała między nami doskonała zgoda.
Siedziałam w kuchni, kiedy mnie czymś zdenerwował, pojęcia nie mam czym. Zdenerwował i opuścił pomieszczenie, zamykając się w łazience. Byłam, ostatecznie, córką swojej matki, szaleństwo pęczniało we mnie krótką chwilę, następnie znalazło ujście. Chwyciłam porcelanowy garnek i rąbnęłam z całej siły. Garnek rozleciał się po przedpokoju, bo z jakichś przyczyn rzucałam w bok, a nie przed siebie, był po herbacie z cytryną i cytryna razem z uszkiem znalazła się pod drzwiami łazienki. Na marginesie, mój przedpokój ma prawie pięć metrów długości. Mąż po chwili wyszedł i spojrzał pod nogi.
— O, kubeczek ci upadł? — powiedział z radosną czułością i posprzątał.
No upadł mi, rzeczywiście. Zmiłuj się. Panie…
Jedno, czego nie mogłam mu przebaczyć, to Nowej Zelandii.
Co najmniej przez osiem lat dysponowałam pieniędzmi. Mój mąż upierał się przy tym, pieniądze oddaje się żonie i ona rządzi. Od tych rządów o mało nie zwariowałam, aż wreszcie dojadło mi ostatecznie.
— Dosyć tego — powiedziałam. — Teraz ty będziesz rządził. Masz swoje pieniądze, moje pieniądze, forsę za roboty zlecone i rządź. Ja jestem na to za głupia, nie umiem oszczędzać, załatwiaj to sam!
Po trzech miesiącach mój mąż, dotychczas dziko oporny, wykrzykujący, że on nie będzie płaszczył się i żebrał o dodatkowe zarobki, wziął prace zlecone. Co do żebrania i płaszczenia, odrobinę przesadził. To u niego żebrano zgody na przekład autoryzowany z angielskiego jakiegoś naukowego dzieła, on zaś odmawiał, na moje oko, z lenistwa. Jemu proponowano, a on wybrzydzał. I tak samo zaproponowano mu pracę w Nowej Zelandii, kontrakt pięcioletni, pobyt z całą rodziną i jeszcze robotę dla mnie w biurze projektów. Niebo się przede mną otwarło, kiedy o tym usłyszałam, a mój mąż odmówił. Powiedział, że pięć lat to za długo, na dwa może by pojechał, Nowa Zelandia się wściekła i wrota niebios przede mną zamknięto. Wtedy właśnie oddałam mu wszystkie pieniądze, a trzeba było tej zmiany rządu dokonać znacznie wcześniej.
Skończyłam z wykonawstwem budowlanym i zaczęłam szukać miejsca w biurze projektów. Jakoś od razu dowiedziałam się, że jest etat w „Bloku” u Garlińskiego na Kredytowej, moja koleżanka z grupy, Baśka, oraz jej mąż, Andrzej, zwalniali nawet dwa miejsca, wyjeżdżali bowiem na saksy. Zostałam doprowadzona, zarekomendowana i przyjęta warunkowo, mianowicie musiałam zdać egzamin i uzyskać uprawnienia, dla których trzy lata męczyłam się na budowie, oraz przejąć projekt wytwórni mas bitumicznych na Gorcach. Chętnie zgodziłam się tak na jedno, jak i na drugie, nie zdając sobie sprawy z tego, co czynię.
W tym właśnie momencie mój mąż postanowił się ze mną rozwieść.
Przyczyny rozwodu nie są mi znane. Być może pewien wpływ na jego postanowienie miał fakt, iż śpiewałam w łazience walczyka własnej kompozycji.

Ostatni liść już z drzewa spadł,
Zwiędły ostatnie kwiaty róż
Kochałeś mnie przez tyle lat
Dziś mnie nie kochasz już.

Drażniły go moje pienia okropnie, czemu, szczerze mówiąc, specjalnie się nie dziwię. Niemniej, już po rozwodzie, na złość mu dorobiłam dalszy ciąg, poza tym koniecznie chciałam osiągnąć w tej twórczości element pocieszający. Uważam, że mi się udało i proszę bardzo, mogę zacytować całość, a kto nie wytrzymuje, niech po prostu nie czyta. Od razu mogę zapewnić wszystkich, że dużo tej poezji nie będzie.

Lato odeszło w siną dal,
Z jesienią przyszły deszcz i mgły,
A w moim sercu został żal,
W oczach zostały łzy.

Ziemię całunem okrył śnieg.
Powiały wichry mroźne, złe.
Niepowstrzymany czasu bieg
Odmienił serce twe.

Rzuciłeś mnie na raz dwa trzy.
Skończył się nasz ostatni bal.
Po szczęściu z tobą został mi
Optymistyczny walc.

Straconych uczuć jeszcze brak.
Ale już schną ostatnie łzy
Trzy pory roku trafił szlag
Przede mną czwarta lśni.

Po słońcu zawsze pada deszcz
Po dniu nastaje zawsze mrok
Lecz na tym świecie tak już jest
Że wiosna bywa co rok.

Świat znów do życia zbudzi się
I znów zakwitną białe bzy
I znów ktoś będzie kochał mnie
I może bardziej niż ty…

Gdybym stworzyła to dzieło wcześniej i uparła się śpiewać całość, rozwód byłby w pełni uzasadniony, bo mój mąż miał słuch absolutny. Pień jest istotą nie tylko głuchą, lecz także milczącą, ale gdyby śpiewał, myślę, że czyniłby to lepiej ode mnie.
Dla uniknięcia niepotrzebnych dociekań wyjaśniam, iż tak naprawdę przyczyną rozwodu była przeraźliwa zupełnie bezkompromisowość mojego męża. Nie nadawał się do oszustw i podstępów. Zakochał się w owej narzeczonej z Rotułowa i nie był zdolny poderwać jej po cichu, musiał jawnie i z hukiem, musiał się z nią ożenić, w tym celu zaś musiał się rozwieść ze mną. Przymus totalny.
Grom z jasnego nieba byłby drobiazgiem w porównaniu z komunikatem, że będziemy się rozwodzić. Ogłuszona sytuacją, wyraziłam zgodę bez namysłu, po czym ogromnie podniosło mnie na duchu przypomnienie, że przecież w każdej chwili mogę popełnić samobójstwo. Ta ekstraordynaryjnie znakomita możliwość pozwoliła mi odzyskać odrobinę czegoś w rodzaju równowagi.
W nerwicę oczywiście wpadłam na poczekaniu, tymczasem wisiał nade mną cholerny egzamin na uprawnienia budowlane, od którego zależał dalszy ciąg mojej pracy. Popędziłam do doktora, który jeszcze od przedwojennych czasów był stałym lekarzem całej rodziny mojego męża. Zakłopotał się.
— To mi pani zabiła klina — rzekł, zmartwiony. — Gdyby nie ten pani egzamin, uspokoiłbym panią w jednej chwili, ale pani musi zachować jasność umysłu. Co by tu zrobić…?
Myślał bardzo długo i wymyślił receptę, którą czym prędzej zrealizowałam.. O tym lekarstwie jest mowa w Krokodylu z kraju Karoliny, istniało rzeczywiście i było takie, jak opisałam. Ohydne. Przyzwyczaić się do niego nikt by nie dał rady, gorzkie i żrące, na samą myśl, że mam się tego napić, dreszcz mi po plecach latał, ale działało rewelacyjnie. Zażywałam straszne świństwo trzy razy dziennie i egzamin zdałam bez trudu.
Mimo tego sukcesu samobójstwo zdecydowałam się popełnić. Zorganizowałam je racjonalnie, postarałam się o wolne popołudnie, znalazłam się sama w domu i od razu przystąpiłam do dzieła. Zakleiłam papierem gazetowym wentylacyjne dziury w drzwiach od łazienki, odkręciłam gaz i usiadłam na wannie, czekając rezultatów.
Mniej więcej po kwadransie uświadomiłam sobie, że woda się leje, gaz się pali i wykąpać się zdołam bez trudu, ale umrzeć niekoniecznie. Zdenerwowało mnie to. Zgasiłam płomyk i odkręciłam gaz ponownie. Znów usiadłam na wannie, oczekując swojego śmiertelnego zejścia, i nie mając nic do roboty, zaczęłam myśleć. Pewne reguły obowiązują, w ostatniej chwili życia człowiek powinien wspominać całą swoją przeszłość. W porządku, zaczęłam wspominać.
Bardzo szybko przypomniało mi się, że posiadam mnóstwo papierów, które nie powinny mnie przeżyć. Jakieś listy, jakieś rozważania z dzieciństwa, jakieś pamiętniki, jakieś diabli wiedzą co, może wiersze. Chociaż nie, wiersze mi zostały, wszyscy widzą. Znów się zdenerwowałam, zakręciłam gaz i wyszłam z łazienki w celu spełnienia obowiązków. Znalazłam owe papiery i zabrałam się do palenia ich w piecu.
Moje piece odznaczały się szczególną właściwością, mianowicie dymiły na zmianę, zależnie od kierunku wiatru. Nie miałam teraz głowy do wiatru, nie sprawdziłam, skąd wieje, i trafiłam źle. Wybrany piec zaczął dymić jak szatan, po półgodzinie mieszkanie przypominało staroświecki dworzec kolejowy, otworzyłam okna na przestrzał, żeby wywietrzyć, zrobiło się cholernie zimno, bo był to już koniec listopada. Zła jak diabli, walczyłam z przeciwnościami, aż wreszcie zdałam sobie sprawę z upływu czasu. Do licha, zbliża się wieczór, tego piekielnego samobójstwa już nie zdążę popełnić, a nawet gdyby, jako pierwsze wrócą do domu moje dzieci i co? Nie daj Boże, też się zatrują, nie mówiąc o tym, że przeżyją wstrząs na widok mojego trupa. Nie mogę własnym dzieciom wywinąć takiego numeru, niech to piorun strzeli, zmarnowałam okazję!
Poddałam się. Pozamykałam wszystko, na nowo zapaliłam płomyk w piecyku. W mieszkaniu śmierdziało dymem, napaliłam dodatkowo w tym drugim piecu, żeby chociaż trochę podnieść temperaturę, narobiłam się jak dziki osioł i pozostałam przy życiu. Zaraz potem przysługę wyświadczył mi mąż. Bezwiednie wprawdzie, ale nie szkodzi. Mieszkał w domu cały czas, bo nie miał się gdzie podziać, pozostawaliśmy w smętnej i szlachetnej przyjaźni, przez trzy tygodnie odbywaliśmy długie nocne rodaków rozmowy i atmosfera panowała absolutnie grobowa. Moja psychika czegoś takiego nie trawiła i już zaczynała szukać wyjścia. Uzgodniliśmy, że ze względu na dzieci pozornie zostawiamy wszystko, jak było, jeszcze przez jakiś czas, rychło jednak zażądał separacji od stołu, po czym w jednej z owych koszmarnych rozmów rzekł do mnie znękanym tonem: — Ale ja cię proszę. Nie prasuj moich koszul… Zaprotestowałam rozpaczliwie, co jest najlepszym dowodem, że musiałam zgłupieć doszczętnie. Miało być wszystko bez zmian, jedenaście lat prasowałam, dlaczego, niech mi zostaną te koszule…! Mąż upierał się przy swoim, nie prasuj i nie prasuj! Szlag mnie nagle trafił okropny.
— Dobrze — powiedziałam złym głosem. — Nie będę prasować twoich koszul. Czy i gaci mam też nie prasować?
— Nie — odparł mąż smutnie, rzewnie i tak jakby cmentarnie. — Gaci też nie…
W tym momencie dotarł do mnie idiotyzm sytuacji i zaczął mnie straszliwie śmieszyć. Z grzeczności w stosunku do męża powstrzymałam się od okazania wesołości, ale gniot psychiczny zelżał jak ręką odjął.
Otrzeźwiałam, odbiłam się od dna i zaczęłam powolutku odzyskiwać równowagę.
Najpierw spytałam uprzejmie, czy mam podpisać jego cytryny, potem pozwoliłam dzieciom zeżreć jego kiełbasę, potem przestałam się z nim cackać, aż wreszcie zażądałam, żeby się wyprowadził. Wybrał sobie na to świetny moment, akurat kiedy Robert był chory i trzech lekarzy nie umiało postawić diagnozy, czego to jest zapalenie. Mózgu, opon mózgowych, płuc, nerek, wątroby, miedniczek nerkowych, czegoś zapalenie musi być. Dziecko było bliskie zapaści, wokół łóżka zgromadzona cała rodzina, mąż latał po mieszkaniu, pakując swoje rzeczy, a radio grało „Jeszcze poczekajmy, jeszcze się nie śpieszmy”. Słowo daję, nie ośmieliłabym się takiej sceny wymyślić!
Co do Roberta, okazało się, że były to po prostu komplikacje pogrypowe. Przesiedziałam nad nim trzy noce, co dwie godziny dając lekarstwa i robiąc na drutach, bo przy malutkiej lampeczce nic innego się robić nie dało. Na czwartą noc przyszedł mąż, od którego odgrodził mnie już mur oporowy, odpracował swoje przy dziecku i mogłam się przespać. Piąta noc nie była potrzebna, bo dziecko zaczęło wracać do zdrowia w tempie zgoła nadprzyrodzonym.
Dalej nadeszły chwile zasadnicze.
Istniały niegdyś herbatki tańcujące, zrobiłam zatem herbatkę rozwodową. Odbyła się z udziałem świadków, Janki i Andrzeja, męża Jadwigi. Awantura oczywiście wybuchła, bo mężowi charakter się nie zmienił, a ja już nie zamierzałam znosić go cierpliwie, Janka wylała na stół herbatę, a Andrzej zażądał dla mnie wysokich alimentów. Mąż płynu do ust nie wziął, znajdował się już bowiem w domu wroga.
Przedtem jednakże postarałam się odzyskać dobre samopoczucie w szerszym zakresie i tu muszę wreszcie zabrać się za Andrzeja, bo odegrał przy tym dość istotną rolę. Poza tym, w obliczu opisywanej właśnie ponurej rzeczywistości, może stanowić miłą odskocznię.
Pomysły miewał szatańskie. Córka Marysi w wieku siedmiu miesięcy spała sobie w wózeczku w jadalni u teściów. Po obiedzie Andrzej podniósł się od stołu, podszedł do dziecka i poczęstował je papierosami gestem tak naturalnym, że na moment wszyscy zgłupieli.
— Co ty robisz?! — spytała zaskoczona teściowa.
— No jak to? — zdziwił się Andrzej. — Przecież codziennie po obiedzie sobie pali, dlaczego ma dzisiaj nie zapalić?
Wzrok, jakim wszyscy zgromadzeni spojrzeli na teściową, był nie do opisania. Przysięgam na kolanach, na ułamek sekundy uwierzyli!
Sceny, kiedy ze zgrozą opowiadał, jak to Marysia, karmiąc dziecko, przez roztargnienie wetknęła mu łyżeczkę w oko i ten trzonek tak strasznie sterczał, w ogóle oddać nie potrafię. To trzeba było widzieć i słyszeć. Inne wydarzenia są już do opisania nieco łatwiejsze.
Umiem zrobić bałagan, jestem do tego, można powiedzieć, nawet utalentowana, ale to, co ujrzałam, kiedy Andrzej robił dyplom magisterski, przekroczyło moje wszystkie możliwości. Znajdował się w domu sam przez miesiąc, teściowie i Jadwiga wyjechali na wakacje. Jadalnia moich teściów miała powierzchnię około czterdziestu metrów kwadratowych, Andrzej zajął całość. Na środku rozłożone były dwie deski formatu A–0, kobyły ogromne, wokół zaś w celu przejścia przez pokój trzeba się było przekopywać. Znajdowało się tam wszystko. Oczywiście papiery, brystol, kalka, szkicówka, do tego oprzyrządowanie malarskie, bo robił kolorowe plansze, do tego wszelka odzież, porozrzucana jak popadnie, do tego resztki posiłków, naczynia po nich i papiery, Bóg raczy wiedzieć, co jeszcze, ale zajmowało to zarówno meble, jak i podłogę. W kuchni znajdowały się butelki z mlekiem, bo mleko było zamówione i przynoszono je, ostatnia jeszcze świeża, w pierwszych zaś zawartość już wykipiała i zalęgły się w niej muszki. To mleko zresztą uratowało mu życie, usiłował je pić dla świętego spokoju i dzięki temu, oblizując pędzel po bieli cynkowej, zatruł się tylko częściowo, a nie całkowicie. Mleko stanowiło odtrutkę.
Trafiłam akurat na chwilę, kiedy umówiona zaprzyjaźniona plastyczka spaskudziła mu planszę i w popłochu uciekła. Znękany, śmiertelnie zmęczony Andrzej wygłosił na jej temat całe przemówienie, pełne rezygnacji, ale też nie do powtórzenia. Rozumiałam go, byłam dla niego pełna współczucia, ze śmiechu jednakże popłakałam się i usmarkałam. Zrobił ten dyplom, dostał pięć z wyróżnieniem i był za to gorąco przepraszany. Praca wybiegała daleko poza normalny magisterski poziom i w ogóle nie nadawała się do ocen studenckich, ale wyższym stopniem nie dysponowano.
Następnie wziął do pomocy dwóch kumpli i wspólnymi siłami posprzątali dom. Teściową Andrzej znał równie dobrze jak ja i wiedział doskonale, jak to sprzątanie powinno wyglądać. Bez mała szczotką do zębów czyścili szpary w podłodze, wyglansowali i wylizali wszystko, umyli okna i lustra, blask bił aż na ulicę. Późną nocą padł z wyczerpania, zamierzając wstać o szóstej rano i jechać po rodzinę na dworzec, w ostatniej chwili jednak, już padając, napił się herbaty i szklanka po herbacie została.
Zaspał oczywiście, obudził go chrobot klucza w zamku. Teściowa wkroczyła do mieszkania, rozejrzała się i rzekła z niesmakiem:
— A cóż tu za bałagan! Brudne szklanki na stole…
Do mnie później Andrzej złożył uroczystą przysięgę, że bez względu na sytuację i okoliczności sprzątania więcej palcem nie tknie. Też go całkiem nieźle zrozumiałam.
Z rodziny pochodził znakomitej i szlacheckiej, całe miasteczko kiedyś mieli na własność i nieco innych dóbr, w okresie studenckim jednakże nie miał pieniędzy i żył w tak zwanej biedzie. Miał za to wuja abnegata. Wuj abnegat budził zainteresowanie kumpli, z młodzieżą zresztą chętnie się kontaktował i kiedyś założyli się, wuj i siostrzeniec, który z nich ma bardziej podarte gacie. Kumple stanowili komisję. Już się wydawało, że wygrał wuj, bo gacie trzymały mu się tylko na szwach, ale Andrzej okazał się lepszy. Część dolną do części górnej miał przypiętą agrafkami.
Rzecz jasna, sytuacja konkursowa uległa zmianie, robiąc dyplom magisterski już pracował i zarabiał, ? projektantem był znakomitym. Za naszym przykładem kupił sobie motor, Jawę 250. Jawy były znane jako motory ostre i zrywne, ciekawa byłam, czy rzeczywiście, wsiadłam kiedyś za nim w charakterze pasażera.
Na WFM–ce, a potem Pannonii, nie przychodziło mi do głowy, żeby się trzymać prowadzącego. Wręcz przeciwnie, obie ręce miałam wolne, woziłam Roberta jeszcze w poduszce, wiozłam kiedyś do rodziny gorące flaki w dwóch naczyniach, woziłam wodę w garnkach, trzymałam za głową toboły umieszczone na bagażniku, żadne problemy nie istniały. Siedząc za Andrzejem, od pierwszej chwili złapałam go kurczowo, bo inaczej pozostałabym poza pojazdem, i już wolałam nie puszczać. Z podziwem pomyślałam, że istotnie, wszystko się zgadza, nadzwyczajnie ta Jawa zrywna…
Potem się zamienili i na Jawie usiadł mój mąż. Nie musiałam go trzymać, łagodnie zrobił pyr pyr pyr i na liczniku miał sto dwadzieścia. Wyhamował, nie waliłam go nosem w plecy…
Andrzej po prostu miał trochę zbyt błyskawicznie reakcje. Ptaszek furknął w drzewie, a on już stał na hamulcu. W rezultacie obydwoje razem, Jawa i on, stanowili konglomerat piorunujący.
Wybrał się z przyjaciółmi na jazdę terenową po lasach i ugorach. Dwóch braci Żórawskich, obaj potężni i bykowaci, a do nich Andrzej, szczupły, obdarzony siłą raczej umysłu niż mięśni. Opowiadał nam o tym. Już nie mógł, miał dosyć, nade wszystko w świecie pragnął zsiąść z tego cholernego motoru, a oni dalej i dalej. Skarpka się pokazała, Żórawscy kolejno zrobili pyr pyr i podjechali łagodnie, Andrzej, który w takich sytuacjach robił szatańskie frrr i już był na górze, też postanowił łagodnie. Pyr pyr doprowadziło go pod sam wierzch skarpki i tam zawiodło. Zleciał na mordę do tyłu, na szczęście nie razem z motorem, tylko oddzielnie. Padł na wznak, motor kawałek dalej, tylne koło jeszcze się kręciło. Leżał i myślał:
„O, jak dobrze… Zaraz wstanę. Odrobinę tylko odpocznę… Jeszcze troszeczkę…”
Obaj Żórawscy zorientowali się nagle, że Andrzej za nimi nie jedzie, zawrócili, z góry ujrzeli straszny widok, przewrócony motor, przyjaciel nieruchomy, na wznak, z zamkniętymi oczami… Runęli w dół jak szaleńcy.
Zdaje się, że do końca wycieczki czynili mu wyrzuty, nie doceniając potrzeby chwilowego odpoczynku.
Jeden z Żórawskich miał wypadek pod Pruszczem Gdańskim, za skarby świata nie mogę sobie przypomnieć który, Janek czy Andrzej. Załóżmy, że Janek. Jechał Ifą BK, która miała dwa cylindry wystające po bokach i te cylindry uratowały mu nogi. Wyskoczył mu pod motor pijany rowerzysta, narzeczona przeleciała przez rów na pole kapusty, a Janek został na szosie. Narzeczona—medyczka przeczołgała się z powrotem, miała głęboką ciętą ranę pośladka, nie wiadomo od czego, dotarła do Janka i leżąc obok, trzymała mu język, żeby się nie udusił. Brzmi to potwornie, ale jest faktem. Zabrano go do szpitala w Pruszczu Gdańskim, miał złamaną w dwóch miejscach rękę, pękniętą wątrobę, wstrząs mózgu, naderwaną śledzionę i ogólny szok pourazowy. A, jeszcze jakieś żebro złamane i przebite płuco. Przez trzy tygodnie nie składali mu ręki, bo leczyli szok. Od razu powiem, że wyszedł z tego, ale zanim zaczęła się poprawa, wszyscy, z bratem na czele, jeździli tam i składali mu wizyty.
No i jechał Andrzej, jego brat. Mżył malutki deszczyk. Z przeciwka Andrzej Żórawski ujrzał nagle dwa znajome motory, na jednym Andrzej, mój szwagier, na drugim jakiś inny kumpel. Żórawski podniósł rękę i już podnosząc, wiedział, że źle robi, ale nie zdążył powstrzymać gestu. Tamten kumpel wyhamował stopniowo i kilometr dalej zawrócił, Andrzej natomiast, człowiek z refleksem, stanął na hamulcu.
Widok był dość niezwykły. Najpierw leciała szosą kanapa, żelazem do dołu, krzesząc za sobą snop iskier. Za kanapą leciał reflektor, wypuszczony do przodu na długich wąsach przewodów. Dopiero za reflektorem leciało kłębowisko, złożone z resztek motoru i Andrzeja.
Leciało to wszystko dość długo, aż znieruchomiało. Żórawski, pod wpływem świeżego jeszcze wypadku brata, bez mała stracił przytomność, rzucił motor, popędził do Andrzeja. Zanim go dopadł, Andrzej się podniósł, nieco chwiejnie, ale bez większych trudności.
— Och, jak bym ci teraz w mordę dał…!!! — krzyknął oszalały ze zdenerwowania Żórawski.
— Ale za co…? — spytał żałośnie Andrzej. — Za co…?
W Żórawskim sklęsło, chwycił go w objęcia i ucałował ze łzami w oczach. Jawę w proszku przywieźli do Warszawy jakąś furgonetką.
Ostatecznie Andrzej zrezygnował z tej jednośladowej motoryzacji po wypadku na Polnej. Na jezdni rozlany był olej, trafił na niego, rzuciło go na krawężnik, jeszcze się utrzymał i spróbował jechać lewą stroną, żeby zetrzeć to świństwo z kół. Z przeciwka jednakże nadjeżdżały samochody, musiał wrócić na prawo, a tam nadal ciągnęła się ta śliska smuga. W rezultacie przez sześć tygodni chodził z ręką na wyciągu, o pracy nie było mowy i stracił zlecenie na dekoracje dożynkowe na placu Defilad za sto tysięcy złotych. Stwierdził, że jednak motor to jest dla niego pojazd za drogi i dał sobie spokój z Jawą.
Mojemu rozwodowi był przeciwny i potępiał mojego męża. Na dobrą sprawę tylko dzięki niemu dostawałam alimentów dwa tysiące, a nie sześćset złotych.
No i wracając do mojego samopoczucia, w chwili depresji przyszło mi nagle do głowy, że przecież zostały mi jeszcze nogi. Mogę tańczyć. Już sama myśl była pocieszająca. Natychmiast zadzwoniłam do Hanki.
— Słuchaj, czy mogłabyś pożyczyć mi twojego męża na jeden wieczór? — spytałam, możliwe, że w napięciu.
— Proszę cię bardzo — odparła Hanka, nieco zdziwiona, ale bez oporu. — Już ci go daję do telefonu.
Od Jerzego dość gwałtownie zażądałam upojnego wieczoru gdziekolwiek. Nie ukrywałam, że chcę tańczyć. Nie miał nic przeciwko temu, tańczyć umiał, poza tym zorientował się chyba, że ze mną jest coś nie tak.
Poszliśmy do „Grandu”, usiedliśmy przy stoliku, powiedziałam mu, co się dzieje, rozrzewniłam się nieco i udałam się do toalety poprawić makijaż. W drodze powrotnej ujrzałam nagle Andrzeja.
— Cześć, Andrzejku — powiedziałam bezmyślnie, czyniąc powitalny gest.
Andrzej zerwał się od stolika.
— Z kim tu jesteś? — spytał gwałtownie. Nie spodobało mi się to pytanie.
— A co cię obchodzi? Z jednym takim.
— Gdzie twój mąż?
— Nie wiem, gdzie jest mój mąż — odparłam sztywno, głosem jak cała Arktyka. — I nic mnie to nie obchodzi.
Nie pamiętam wypowiedzi Andrzeja, ale zorientowałam się, że jest na ciężkiej bani i postarałam się czym prędzej go pożegnać. Wróciłam do Jerzego.
Nie minęło pięć minut, kiedy przy naszym stoliku pojawił się Andrzej. Usiadł i rzekł:
— Mnie się pańska morda nie podoba. Pan mi tu naleje wody.
— Na miłosierdzie pańskie, zachowaj spokój! — powiedziałam błagalnie. — To jest mój szwagier.
— Ależ oczywiście — odparł z galanterią Jerzy i nalał Andrzejowi wody mineralnej do szklanki.
— Nie będziesz…
No nie, żadnych cytatów. Andrzej z szaloną energią powiadomił mnie, czego nie będę. Operował językiem barwnym, bez żadnych omówień, i czuję się zmuszona przetworzyć go na jakąś formę do przyjęcia. Nie będę mianowicie z osobnikiem obecnym przy tym stoliku wdawać się w żadne rozrywki natury erotycznej, tak by to można określić. Ani Jerzy, ani ja nie mieliśmy takich zamiarów, wobec czego zakaz specjalnie nami nie wstrząsnął. Zainteresował za to osoby przy stolikach sąsiednich i już zaczęliśmy zwracać uwagę.
Andrzej wygłosił obszerne expose i poszedł. Możliwe, że udało nam się przetańczyć jeden taniec. Do stolika podszedł nagle jakiś facet, okazało się, że jest to przyjaciel Jerzego, nie widzieli się ładne parę lat, przyjaciel mieszkał chyba za granicą, stracili ze sobą kontakt, ujrzeli się znienacka, usiadł na chwilę, zaczęli wymieniać adresy i telefony. W tym momencie znów pojawił się Andrzej w towarzystwie osobnika, z którym widziałam go przy stoliku. Stanęli obok przyjaciela Jerzego i przystąpili do potwierdzania wcześniejszych zakazów, przy czym teraz już odnosiły się one do obu towarzyszących mi panów. Przyjaciel Jerzego osłupiał zupełnie wyraźnie.
— Niech pan nie zwraca uwagi — poprosiłam. — To jest mój szwagier, jak widać, całkiem pijany, niech pan to potraktuje łagodnie.
— Jak pani sobie życzy — odparł oszołomiony z lekka osobnik. — Ale muszę przyznać, że najchętniej bym tym panom dał w mordę.
Udało mi się temperamenty utrzymać w normie, ale już zaczynało to być trudne. Przyjaciel Jerzego oddalił się, zaczęliśmy tańczyć, Andrzej z tym drugim stali na skraju parkietu i czynili głośne uwagi, nie kryjąc, co myślą i wyrażając oburzenie w kwestii moich i Jerzego zamiarów. Zabrał ich kierownik sali.
— Chciałem ci powiedzieć — rzekł Jerzy — że za twoimi plecami siedzi przyjaciółka Hanki. Cała w wypiekach.
— Przecież Hanka wie, że jesteś tu ze mną? — zdziwiłam się.
— Tak, ale ona nie wie, że Hanka wie…
Andrzej z towarzyszem znów się pojawili. Zaczynałam mieć tego dosyć, poszłam do telefonu i zadzwoniłam do Jadwigi, uprzejmie prosząc, żeby zabrała stąd swego męża. Jadwiga oznajmiła, że nie ma na niego wpływu i niech może raczej ja się oddalę. Odmówiłam, wróciłam do stolika, Andrzej znikł, ale za to po półgodzinie wpadła przerażona Janka z Donatem.
— Pijana jesteś? — spytała w panice.
Matko jedyna moja, w tym całym galimatiasie jednego kieliszka wódki nie zdołałam wypić, nie mówiąc o tym, że nie o wódkę mi tu akurat chodziło.
— Zgłupiałaś? — spytałam ze zgrozą. — Trzeźwa jestem jak świnia, o co tu w ogóle chodzi, skąd się wzięliście, czy całe miasto tu przyjdzie?
— O Boże, dajcie mi wody…! — powiedziała Janka.
Okazało się, że Andrzej dzwonił do Jadwigi, Jadwiga zaś do Janki z informacją, że ja, kompletnie pijana, w towarzystwie dwóch łobuzów o bandyckich mordach demoluję Grand Hotel. Zważywszy iż Jadwiga przez całe życie była jednostką idealnie spokojną i zrównoważoną, Janka uwierzyła w ścisłość komunikatu, o drugiej w nocy wywlokła z łóżka Donata i przyjechali ratować sytuację. Stwierdziwszy, iż jednym z łobuzów jest Jerzy, którego znała od lat, doznała ukojenia.
Przydali się w rezultacie, bo zdołali zabrać Andrzeja. Ostatnie chwile przed zamknięciem lokalu rzeczywiście udało nam się przetańczyć, Andrzej zaś, wytrzeźwiawszy, przepraszał mnie przez dwa tygodnie.
Obawiam się, że całą scenę mocno streszczam. Rozróba tam była potężna, stanowiliśmy zasadniczą atrakcję wieczoru. Nie wykluczam, że pojawił się jeszcze ktoś, potrzebny jak dziura w moście, a wszystko razem stanowiło zbieg okoliczności w ogóle niemożliwy. Nie da się ukryć jednakże, iż mojej psychice wydarzenia te zrobiły doskonale.
Na marginesie muszę zauważyć, że od chwili kiedy wpadłam w nerwicę, poniechałam używania alkoholu. Szkodził mi straszliwie, dostawałam zapaści. Wystarczyło pół kieliszka czegokolwiek, żebym czuła w sobie jakąś okropność nie do zniesienia i trwało to potem przez kilka lat.
Wracając do tematu, na herbatce rozwodowej porozumienie jednakże osiągnęliśmy. Mój mąż porzucił myśl odbierania mi dzieci, ujął się honorem i zadeklarował te wysokie alimenty. Ze swej strony okazałam szlachetność i nie wspomniałam nawet, że od dwóch lat ułatwiałam mu wykonanie pracy zleconej, za którą teraz dopiero dostał pieniądze, a te pieniądze przeznaczył na rozwód. Uznałam to za rodzaj klątwy i z góry zrezygnowałam z walki z przeznaczeniem. Sześćset złotych pożyczyłam od Lucyny i wcale nie jestem pewna, czy jej kiedykolwiek oddałam.
Za to zaczęłam palić papierosy. Robiłam się coraz grubsza, u teściów na obiadach bywaliśmy co tydzień do ostatniej chwili, wszyscy przy deserze zapalali papierosa, a ja żarłam dalej. Było to nie do wytrzymania, musiałam wprowadzić odmianę.
Razem wziąwszy, pozmieniało się dużo. Obiecałam zgodę na rozwód i twardo dotrzymałam słowa. Miał się odbyć bez orzekania o winie, ale adwokat mojego męża napisał tak kretyński pozew, że byłam zmuszona energicznie zaprotestować. Przyczyna była w porządku, niezgodność charakterów, odkryta może nieco późno, bo po jedenastu latach, ale niezła, reszta natomiast stanowiła same idiotyzmy i znów żałuję, że nie zostawiłam sobie kopii tego dzieła. Na współżycie małżeńskie miałam się zgadzać podobno tylko wtedy, kiedy mąż spełniał za mnie obowiązki domowe, pranie zrobił, pozmywał, albo co, wymagania finansowe i życiowe prezentowałam okropne, pozostawałam pod wpływem Przyjaciółki i innych pism feministycznych i tak dalej. Z tym pozwem mąż przyszedł do mnie.
— Chyba zgłupiałeś! — powiedziałam z irytacją. — Mowy nie ma, żebym podpisała ten stek bredni! Miałam mnóstwo wad i co, pozwu przeciwko mnie nie potrafisz napisać? Jazda, zmieniamy!
W ten sposób sama napisałam pozew przeciwko sobie. Materiału miałam ilość olbrzymią. Ja byłam nieporządna, a on pedant, ja czytałam klasyków francuskich, a on Życie Warszawy, ja miałam rozrywkowe usposobienie i chciałam wieczorem iść tańczyć, a on był domatorem i chciał mieć święty spokój. Co do współżycia małżeńskiego na złość wymyśliłam, że miałam szalone wymagania, którym on nie mógł sprostać. Nawet pożywienie nam się nie zgadzało, on lubił kartofle z mlekiem, a ja śledzia na ostro.
— Dołóż jeszcze wstręt fizyczny — poradziłam na końcu.
— Co? — zdziwił się mąż.
— Wstręt fizyczny. Mamy dwoje dzieci, tak łatwo ci tego rozwodu nie dadzą, trzeba wykombinować coś radykalnego. Od paru lat miałeś do mnie nieprzeparty wstręt fizyczny i przełamywanie już ci nosem wyszło.
Wstręt fizyczny bardzo męża ucieszył i wyeksponował go stosownie. Pomysł okazał się genialny.
Na rozprawę poszłam utleniona na popielato, w eleganckiej kiecce, jedynej, jaką posiadałam, ale sąd o tym nie wiedział. Tuż przedtem kupiłam malutkie perfumy Diora, takie do torebki, pierwsze w życiu, bo przedtem żałowałam sobie nawet na wodę kolońską. Usiadłam na ławce, obok mnie siedziała Janka, zdenerwowana znacznie bardziej niż ja, otworzyłam flakonik, żeby powąchać. W tym momencie wywołano nasze nazwisko, Janka podskoczyła, rąbnęła mnie w łokieć i połowę zawartości wychlupnęłam na siebie.
Weszłam do sali, woniejąc jak cała perfumeria, i od razu zrobiłam dobre wrażenie. Adwokata nie miałam, nie był mi potrzebny. Mojego męża chciałam się już pozbyć, załatwić sprawę definitywnie, odciąć się od przeszłości i zacząć organizować jakieś inne życie.
Adwokat męża mówił śmiertelne bzdury i widać było, jak niechętnie pani sędzina odnosi się do całej sprawy. Mąż był wściekły, bo nie znosił publicznego wywlekania swoich prywatnych doznań, i na pytania odpowiadał bez sensu. Na myśl, że oddalą pozew i będę do tego sądu latała jeszcze Bóg wie ile razy, tracąc czas i zdrowie, zrobiło mi się niedobrze i doznałam przypływu natchnienia.
Przyszła kolej na mnie, zebrałam się w sobie i wygłosiłam najpiękniejsze przemówienie swego życia. Do dziś jestem z niego dumna.
— Wychowałam się w dobrej rodzinie — mówiłam z wielką godnością — i przywykłam do tego, że wstaję od stołu, a brudny talerz sprząta po mnie służąca. Mój mąż natomiast, przyzwyczajony do idealnego porządku, z natury pedant, sagany na kuchni ustawiał uszami w jedną stronę!
Już saganami zmieniłam atmosferę, przy czym była to święta prawda. Mebli nam zawsze brakowało, na Dorotowskiej garnki stały zwyczajnie na kuchni i rzeczywiście mój mąż ustawiał je uszami w jedną stronę. Inne podobne sztuki czynił odruchowo. Nie omieszkałam tego podkreślić, rzewnie i szlachetnie opisując wzajemne ustępstwa i kompromisy, które w końcu zabiły wielką miłość. Zuchwale przyznałam się do rozrywkowego usposobienia i nieudolności w gospodarstwie domowym. Całej oracji nie pamiętam, ale wiem, że zacytowałam hasło z Przekroju.
— Moim zdaniem — rzekłam z zapałem — najlepszy sposób oszczędzania rąk, to robić wszystko rękami męża!
Widziałam wyraźnie, jak zmienia się wyraz twarzy sędziny. Przy rękach męża w jej oczach pojawiła się zgroza. Moje rozrywkowe usposobienie dobitnie podkreślała woń wylanego Diora, prawie nieznośna swoją intensywnością. Wszystko jej się zgadzało, biedny człowiek, który nie może już wytrzymać z kurtyzaną, szlachetnie ukrywając prawdziwe tego przyczyny.
Dopiero na końcu przypomniałam sobie o najważniejszym.
— A poza tym od kilku lat mój mąż czuje do mnie nieprzezwyciężony wstręt fizyczny — oznajmiłam stanowczo.
Sędzina nie zdołała opanować zaskoczenia.
— Dlaczego? — wyrwało jej się ze zdumieniem. Moje natchnienie właśnie sklęsło i nie chciało mi się dalej wysilać.
— A to już niech on sam wyjaśni — odparłam z niechęcią i spojrzałam na męża.
Sędzina też na niego spojrzała. Niczego nie musiał wyjaśniać, twarz miał taką, że w najgłębsze obrzydzenie można było granitowo uwierzyć. Może i bąkał coś niewyraźnie, ale nie miało to już żadnego znaczenia. Rozwód dostaliśmy po tej jednej rozprawie.
I nawet mi do głowy nie przyszło, że moje prawdziwe życie teraz się dopiero zaczyna…
