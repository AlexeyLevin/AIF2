Joanna Chmielewska



Depozyt

1999
— Żadnych wygłupów z przelewami, ty nie bądź frajer — powiedział nerwowo wspólnik niejakiego Henryka Karpiowskiego. — Po pierwsze primo długo idzie, a cholera ich wie co mogą w międzyczasie wykombinować, a po drugie primo, co? Chcesz podatki płacić?
— To co? — spytał trochę bezradnie Henryk Karpiowski.
— To ja ci to podrzucę w gotówce. Pi razy oko, połowa twarda, połowa zielona. Gra?
— Gra. I co?
— Co, co?
— Co ja z tym zrobię?
— Nic. Potrzymasz, aż się sytuacja wyjaśni. A potem, to już jak uważasz.
— Kiedy?
— W ostatniej chwili przed wyjazdem.
— A twoje?
— Swoje wyślę przelewem, nie będę przecież woził nielegalnie, bo na fasolkę szparagową mi te całe nerwy? Holandia kraj przyzwoity, wydmuszki z klienta nie zrobią. W razie czego, jakby się interes pokazał, dzwonię do ciebie i już lecisz, ale też z pustymi rękami. Przelew się później załatwi, a na początek mojego wystarczy.
— A na kartę…?
— Na kartę można trochę, bez przesady…
Obaj, i Henryk Karpiowski, i jego wspólnik, nadawali się do interesów jak gęś do podkucia, ale tym razem im się udało. Dwóch głupków z wyższym wykształceniem przez czysty przypadek złapało niezwykłą okazję i wzbogaciło się potężnie do tego stopnia, że sami nie wiedzieli, co z tym fantem zrobić. Wyobrazili sobie, wspólnik Karpiowskiego szczególnie, że objawił się w nich nagle wielki talent w owe klocki, i postanowili kontynuować proceder. Jeszcze jeden taki biznes i już Rothschild będzie przy nich neptek zwykły.
Stabilizujący się dopiero kapitalizm krajowy napełniał ich jeszcze lekką nieufnością, stąd chęć trzymania zdobytych dóbr przy piersi i grawitacja ku Europie. No, płacić w Holandii, to już przez bank i nie ma siły inaczej, ale od ruskich można było różnie. Wykorzystali to „różnie”. Teraz zwalił się na nich embarras de richesse i koniecznie próbowali udawać, że to nic takiego, bo do gór złota są przyzwyczajeni.
Jak rasowi hochsztaplerzy rozmawiali w samochodzie, żeby ich przypadkiem ktoś nie podsłuchał. W knajpie stanowczo odpadało, w domach, przy rodzinie, też było niebezpiecznie. Czuli się niemal spiskowcami, wspólnikami światowej finansjery, członkami mafii, pogrążonymi w bagnie krew w żyłach mrożących sekretów i tajemnic. Cały dowcip zaś leżał w tym, że ich znakomity interes był nieskalanie legalny, nie zawierał w sobie żadnego przestępstwa, opierał się na bystrym i szybkim wykryciu potrzeb spożywczo–kulturalnych ogromnego społeczeństwa, które nagle zdobyło swobodę działania, wskoczył w owe potrzeby i zaowocował nieoczekiwanie wielkim zyskiem. Nawet transport ekwiwalentu wymiennego przez granicę, do ojczystego kraju, nie stanowił zbyt wielkiego wykroczenia na skutek chwilowego braku odpowiednio sprecyzowanych zakazów, a także z tej racji, że załatwił go kto inny, mianowicie oblatany w przemycie ruski kontrahent. Karpiowski ze wspólnikiem byli zatem czyści jak łza, ale najświęciej przekonani, że tak potężne pieniądze mogą być wyłącznie wynikiem jakiegoś przeraźliwego kantu, którym skalali się nieodwracalnie.
Wspólnik musiał przelać swój szmal do Holandii, dlaczego wymyślił akurat Holandię, Bóg raczy wiedzieć, wziął zatem swoją połowę w samych dolarach gotówką. Karpiowski na razie zostawał w kraju i mógł sobie pozwolić na posiadanie także złota i diamentów. Złoto w postaci monet, a diamentów zaledwie kilka, ale miło było na to popatrzeć. Zielone też dostał, tyle że odpowiednio mniej.
— I nie wygłup się jakoś, żeby ci tego kto nie rąbnął — rzekł jeszcze wspólnik z troską, po czym zapalił silnik.

I wszystko byłoby dobrze, gdyby nie idiotyczny przypadek. A może nawet zbieg przypadków.
Sytuacja rodzinna Henryka Karpiowskiego była nieco skomplikowana. Jego pierwsza żona umarła już dawno, pozostawiając mu córkę, obecnie dwudziestoletnią. Z drugą żoną właśnie niedawno się rozwiódł… ściśle biorąc, ona rozwiodła się z nim, lżąc go mianem rozlazłej niedojdy, za co Pan Bóg ją skarał, bo ów znakomity interes wypalił już po uprawomocnieniu się wyroku rozwodowego i nic jej się z niego nie należało. Z trzecią żoną nie zdążył się jeszcze ożenić, aczkolwiek już z nią mieszkał, przy czym istnym błogosławieństwem okazał się fakt, iż trzecia żona i córka pozostawały ze sobą w wielkiej przyjaźni, różniąc się wiekiem zaledwie o dziesięć lat. Przestrzeń mieszkalna nie bruździła, bo po pierwszej żonie zostało czteropokojowe własnościowe mieszkanie, w połowie należące do córki, wygodne i obszerne. Sielanka wprost niebiańska.
Elementem mącącym sielankę był szwagier, młodszy brat drugiej żony, który się jakoś do Karpiowskiego znarowił. Nie przyjął do wiadomości faktu rozwodu. Przywykłszy bywać i pomieszkiwać u niego od lat, bywał i pomieszkiwał nadal, być może z tego względu, że siostra zakazała mu wstępu do swego nowego domu. Wiedziała, co robi, a charakter miała twardy, w przeciwieństwie do byłego męża. Karpiowski szwagra nie kochał i wcale nie chciał gościć go u siebie, ale, jako osobnik miękki i ugodowy, nie umiał się wyłgać. Nie pozwalał też córce i żonie in spe usunąć go z łona rodziny w sposób stanowczy i brutalny, może nawet za pomocą rękoczynów, bo sposoby łagodne wiadomo było, że nie zadziałają. Rozpaczliwie usiłował unikać zadrażnień i cierpiał męki.
Szwagier bowiem kradł. Kradł jak szatan, bezczelnie i niemal jawnie, szargając wszelkie świętości. Każde jego przybycie wywoływało dziki popłoch, połączony z gwałtownym ukrywaniem portmonetek i zamykaniem szuflad na nowe zamki i klucze, bo stare szwagier miał w małym palcu. Nie było sposobu patrzeć mu na ręce bez przerwy, przechytrzył zawsze każdego, wdzierał się do sanktuariów, nawet się zbytnio nie kryjąc, gmerał w damskich torebkach, penetrował biurka i szafy. Miał przy tym dość rozumu, żeby nigdy nie okradać osób całkowicie obcych, wyłącznie rodzinę, bo w sprawy rodzinne policja bardzo nie lubi się wtrącać. Co prawda, po rozwodzie z jego siostrą Karpiowski przestał stanowić dla niego rodzinę, ale jakieś związki zostały i zupełnie obcy się nie zrobił. Szczęście jeszcze, że na stałe rezydował w Szczecinie i do Warszawy tylko dojeżdżał.
Oprócz córki, trzeciej zaplanowanej żony i nie chcianego szwagra, Karpiowski posiadał przyjaciela ze szkolnej ławy, niejakiego Seweryna Chlupa.
Przyjaźń z Chlupem również była nieco skomplikowana, a kłodą na jej drodze leżała pani Bogumiła Chlupowa, małżonka powyższego, prezentująca osobowość niejednolitą i wysoce uciążliwą. Poślubiwszy Seweryna Chlupa, kiedy Karpiowski miał już drugą żonę, jęła delikatnie kręcić nosem na wszystko. Na ową drugą żonę, która była od niej piękniejsza i lepiej umiała się ubierać. Na samego Karpiowskiego, który nie piastował żadnego znaczącego stanowiska i nie był znajomością życiowo użyteczną, a za to mieszkanie miał jakoś lepiej urządzone. Na własnego męża, który za mało zarabiał i nie potrafił zarabiać więcej. Na nieślubnego pasierba, bo Chlup miał syna, spłodzonego we wczesnej młodości przez nieostrożność i z głupoty. Na spotkania towarzyskie, które często opierały się na niewinnym brydżu, a ona w brydża grać nie umiała. Na intymne spotkania przyjaciół, którzy gadali ze sobą tak, że kompletnie nie mogła tego zrozumieć. Na potrawy, serwowane w obu domach, bo Karpiowska skąpiła i głodziła gości, ona zaś karmiła doskonale, ale ile się przy tym musiała narobić i jakie koszty…! Krótko mówiąc, na wszystko, z dwojgiem własnych dzieci włącznie, aczkolwiek dwunastoletni syn i dziesięcioletnia córka, wytresowani zostali doskonale.
Była chciwa i skąpa, a zarazem dziko ambitna, więc skąpstwo musiała ukrywać. Była zazdrosna i zaborcza, przy tym skryta, małomówna, introwertyczna, lubiła mieć własne sekrety i nie bardzo umiała pogodzić chęć odosobnienia z bezustannym trzymaniem męża za gardło. Najchętniej przywiązywałaby go do kaloryfera, sama robiąc swoje. Zarazem musiała go zachęcać, wręcz zmuszać do kontaktów z ludźmi, bo tylko przez ludzi można zyskać coś ekstra. Konflikt wewnętrzny wpędzał ją w nerwicę, do tego wszystkiego bowiem pracowała w rejestracji szpitalnej, gdzie między innymi należało udzielać informacji. Nienawidziła udzielać informacji, komunikat o godzinach przyjęć laryngologa, lub też lokalizacji rentgena, musiała wyrywać sobie z głębi trzewi, nie przechodził jej przez gardło i powodował chrypkę. Ponadto była patologicznie uparta.
Posiadała też zalety. Doskonała gospodyni, w domu utrzymywała czystość kliniczną, gotowała bezkonkurencyjnie, nie chorowała nigdy i sił miała dużo. Nie potrafiła wprawdzie wbić gwoździa, przepchać zlewu ani wymienić w kranie uszczelki, wszelkich instalacji elektrycznych bała się panicznie, ale za to lśniła urodą, o ile ktoś lubił potężne, zażywne, niebieskookie i rumiane blondyny, które miały na czym siedzieć i czym oddychać. Chlup akurat lubił. Ponadto uwielbiał jeść.
Upodobania te sprawiły, że ulegał wdzięcznej połowicy i z całej siły starał się ukrywać przed nią kontakty ze źle widzianym przyjacielem. Siła rzeczy kontakty robiły się coraz bardziej ograniczone, nad czym obaj głęboko cierpieli, przywykłszy od dzieciństwa dzielić się każdą myślą i radzić siebie wzajemnie. Karpiowski Chlupa rozumiał i poddawał się presji, dzwoniąc do niego prawie wyłącznie w godzinach pracy, jeśli zaś wypadło mu dzwonić do domu, stosował sztukę osobliwą. Usłyszawszy głos pani Bogumiły, włączał nagraną sekretarkę. Sekretarka mówiła urzędowym tonem: ,,Do pana Seweryna Chlupa. Będzie mówił pan Jacek Nastaj” i powtarzała to, aż Chlup się odezwał. Jeśli nie odezwał się wcale, bo go na przykład nie było, wyłączała się po piątym apelu. Jeśli był i odebrał żonie słuchawkę, do swego przyjaciela Seweryn mówił: „A, witam, witam, panie Jacku!” i dalej usiłował odpowiadać tylko „tak” albo ,,nie”. Rzecz oczywista, pan Jacek Nastaj był postacią wymyśloną wyłącznie na ich użytek wewnętrzny i nawet nie wiedzieli, czy jakiś taki gdzieś istnieje.
Na szczęście pani Bogumiła miewała dyżury w swojej rejestracji o rozmaitych porach doby i zdarzało się, że, po południu czy wieczorem, w domu świeciła nieobecnością. Mogli wówczas usiąść przy piwku i pozwierzać się sobie swobodnie, jak w dawnych, bardzo młodych latach. Dzieci nie przeszkadzały, pod tym względem trzymały sztamę z ojcem i niektórych tajemnic mamusi nie wyjawiały.
Chlup u Karpiowskiego bywał dowolnie i bez przeszkód.
Tak wyglądała sytuacja ogólna, kiedy wspólnik przyniósł Karpiowskiemu jego część zysku w postaci upiornie ciężkiej, dużej teczki, w której spoczywały dwa potężne pliki studolarówek, dwadzieścia kilo złotych monet w rulonach i małe pudełeczko z wesoło błyskającymi diamentami. Razem wziąwszy stanowiło to dwadzieścia dwa miliardy złotych na ówczesne pieniądze.
W dwie godziny później wspólnik odleciał samolotem do Amsterdamu. Karpiowski jeszcze siedział nad teczką, zastanawiając się, gdzie ją ukryć, kiedy do domu wróciła jego córka, Elżbieta. Zajrzała do gabinetu.
— Tatusiu, Bubel przyjechał — ostrzegła szeptem. — Ze mną przyszedł. Jak co masz, to szybko chowaj. Zakotwiczę go na chwilę w jadalni.
Karpiowskiemu straszny dreszcz przeleciał po plecach. Bubel był to właśnie szwagier, którego, rzecz jasna, nie ochrzczono tak osobliwie. Naprawdę na imię miał Zygmunt, a owego Bubla wprowadziła jego własna siostra, kiedy wyszły na jaw cechy charakteru, czyniące go jednostką wybrakowaną. Musiał pojawić się właśnie teraz, w chwili najokropniejszej ze wszystkich możliwych, kiedy u stóp Karpiowskiego spoczywały dwadzieścia dwa miliardy złotych. Klątwa jakaś albo grom z jasnego nieba. I tak nie wiadomo było, gdzie ten majątek na razie ulokować, a jeszcze teraz, przy Bublu…?
Siedział dalej, zdrętwiały, wkopawszy tylko teczkę głębiej pod biurko i trzymając na niej nogi. Nic mu nie przychodziło do głowy, poza pełną rozgoryczenia myślą, że wspólnik przelał, poleciał, ma z głowy i takiemu to dobrze. Do gabinetu wkroczyła Krystyna, narzeczona, i starannie zamknęła za sobą drzwi.
— Nie wiem, co zrobić — oznajmiła z troską. — Rozjeżdżamy się, a Bubel jest. Elżbieta sama nie da mu rady. Masz jakiś pomysł?
W umyśle Karpiowskiego jakby coś nagle zatrzeszczało. Rzeczywiście, Krystyna, pracująca w wydawnictwie, leciała nazajutrz rano do Krakowa na targi książki, on sam zaś musiał jechać do Olsztyna na odbiór nowej instalacji łącznościowej w banku. Nie mógł powiedzieć swojej firmie, że nie jedzie, bo ma szwagra. Krystyna też nie powinna nawalić. Elżbieta ma wykłady, nie rzuci politechniki na drugim roku przez cholernego Bubla, dochodząca gosposia byłaby właściwie do pilnowania go najlepsza, ale przecież pójdzie do domu. Ma dzieci…
Czy on nie mógł przynieść tego naboju pojutrze…? Czy ten parszywy Bubel musiał przyjechać właśnie teraz…? Coś trzeba zrobić natychmiast…
— Może mu powiedzieć, że wyjeżdżamy wszyscy i zamykamy dom…? — zaproponował słabo.
Krystyna gniewnie wzruszyła ramionami i pokręciła głową.
— Ucieszy się, jak świnia w deszcz. Wierzysz w to, że nie wejdzie? Głowę dam, że ma klucze!
— Zabrać wszystko…
— Futro? — spytała Krystyna sarkastycznie. — Teraz, w maju? Wszystkie kasety wideo, książki, maszynę do pisania? Całą kolekcję geologiczną? Biżuterię owszem, cholera, wozić to ze sobą po całym kraju, jeszcze mnie okradną…
Karpiowski skupił wszystkie siły i opanował zamęt w głowie.
— Poproś Witowską, żeby posiedziała trochę dłużej, aż ja wrócę. Olsztyn blisko, postaram się, przed piątą będę. Ona go przypilnuje, Elżbieta jej pomoże.
— Idzie na wykłady.
— No to jeden opuści.
— No dobrze — zgodziła się Krystyna z niechęcią. — To i biżuterii nie wezmę, Elżbieta dołoży swoją i wetkniemy Witowskiej do schowania. Gdzie to ma sens, na litość boską, raz byś wreszcie tego padalca wyrzucił z domu…
Karpiowski wyraźnie poczuł, że teraz już go chyba wyrzuci. Choćby siłą, choćby przez policję…! Zarazem ogarnęło go przerażenie, futro futrem i kasety kasetami, ale on ma tu przecież świeżo zdobyte mienie na resztę życia…!!!
Krystyna poszła chronić dom i patrzeć Bublowi na ręce, a jej przyszły mąż nadal siedział z nogami na teczce i rozpaczliwie próbował znaleźć jakieś wyjście. W pierwszej chwili postanowił zabrać teczkę ze sobą, ale natychmiast opadły go refleksje. A jeśli, nie daj Boże, ukradną mu samochód…? Złośliwość losu bywa niezmierzona. Nosić ze sobą… rany boskie, przeszło dwadzieścia dwa kilo, a on przecież będzie latał po całym banku, to duży budynek, dwa piętra, na jakiś obiad może pójdzie… Nie zostawi tego nigdzie za skarby świata, bo ktoś rąbnie z pewnością, bankowy sejf też odpada, nie powie wszak, co to jest, podejrzenia się zalęgną, a diabli wiedzą w jakim stopniu ta forsa jest nielegalna, z tego wszystkiego pójdzie siedzieć…
Wreszcie, z rozpaczy, wpadł na szczęśliwą myśl. Jedynym ratunkiem mógł posłużyć wierny, prawdziwy, szlachetny przyjaciel.
Zadzwonił do Chlupa.
— To ja — powiedział żywo, acz nieco ponuro, usłyszawszy jego głos.
— A, witam, witam, panie Jacku! — wykrzyknął na to Chlup, co oznaczało, że pani Bogusia jest w domu i uszy jej rosną.
Karpiowski nie bawił się w wyszukaną konspirację.
— Sewciu, słuchaj, mam w domu takie coś, co nie może tu zostać. Bubel przyjechał, a ja wyjeżdżam, ale na krótko. Możesz mi to przechować, aż on wyjedzie?
— Tak — odparł Chlup prawie bez namysłu.
— To ja ci to muszę dostarczyć bliżej domu. Cholernie ciężkie. Dasz radę teraz wyjść na chwilę?
— Tak.
— Za jaki kwadrans, co? Podjadę od Statkowskiego…
— Nie — powiedział stanowczo Chlup.
— Nie…? Co nie? Nie za kwadrans czy…
— Nie.
— Znaczy, za kwadrans możesz?
— Tak.
— Znaczy, nie od Statkowskiego?
— Tak.
— To gdzie?
Chlupowi okropnie trudno było udzielić odpowiedzi, posługując się wyłącznie słowami „tak” i „nie”. Spróbował ostrożnie wzbogacić język.
— Tam jest koniec, panie Jacku — rzekł mężnie.
Karpiowski jął się usilnie zastanawiać. Gdzie też może być koniec i czego? Od Statkowskiego byłoby najbliżej, ale widocznie Sewcio chce dalej. Dalej… Co tam jest dalej…? I na końcu…?
— A…! — zgadł wreszcie. — Dawna pętla autobusowa?
— Otóż to, panie Jacku! — ucieszył się Chlup.
— Dobra, za kwadrans będę. Nie śpiesz się, poczekam.
— Nie ma za co. Moje uszanowanie, panie Jacku…
— Co ty zawsze z tym Nastajem tak jakoś dziwnie rozmawiasz? — spytała podejrzliwie pani Bogusia, kiedy małżonek odłożył słuchawkę. — Czego on chce od ciebie? Znów cię pyta o te jakieś dyrdymały elektryczne?
Rozmowa wydałaby się jej znacznie dziwniejsza, gdyby słyszała ją w całości, szczególnie zakończenie. Karpiowski niekiedy wcielał się w pana Jacka i ułatwiał przyjacielowi kamuflaż, teraz jednak nie miał do tego głowy. Chlup musiał dać sobie radę sam.
— Obliczenia matematyczne — skorygował. — Nie jest pewien i ze mną sprawdza. Nic takiego. Ale przypomniało mi się właśnie przez te jego pytania, że miałem wysłać ofertę przetargową i zapomniałem. Dziś ostatni termin, decyduje data stempla pocztowego. Jeszcze zdążę, poczty do ósmej otwarte.
— Wysyłasz te oferty i wysyłasz, i nic ci z tego nie przychodzi — skrzywiła się żona. — Tam pewno gdzieś posmarować trzeba, a ty co? Zaraz wracaj. A przy okazji możesz kupić po drodze twarożek wiejski. Dwie sztuki.
Z tego twarożku Chlup się nawet ucieszył, bo mógł udawać, że go długo szukał, ponadto pani Bogusia przyrządzała produkt w sposób niezwykły, nadając mu rozmaite przedziwne smaki, a przez ciężkie coś Karpiowskiego Chlup wcale apetytu nie stracił. Co do ofert natomiast, miałby duży kłopot z wyjaśnieniem, czego właściwie dotyczyły i o jaki przetarg mogłoby tu chodzić.
Spotkali się na owej pętli autobusowej, obaj samochodami, Chlup już z twarożkiem.
— Z naszego okna ten kawałek Statkowskiego widać — wyjaśnił przyjacielowi na wstępie. — Ze strychu, co prawda, ale kto ją tam wie, mogłaby akurat wejść. Co to jest, to coś co tam masz?
Karpiowski westchnął ciężko i wyjawił Chlupowi całą prawdę. Chlup się wzruszył i przejął. Przenieśli teczkę do jego samochodu i razem tam wsiedli, kontynuując pogawędkę. Rozważali kwestię legalności mienia, sposoby pozbycia się cholernego Bubla i miejsce ukrycia teczki w domu Chlupa.
Chlup mieszkał we własnej willi, o ile owa budowla na takie miano zasługiwała. Obszerna nawet dosyć, ale bardzo stara, drewniana, nieco zagrzybiona, pełna zakamarków, odziedziczona po przodkach w sposób prosty i gładki. Dziadkowie Chlupa tam mieszkali, potem rodzice, a potem on sam, i prawo własności z jednych na drugich przechodziło automatycznie, nawet w świeżo minionym ustroju. Komplikacji spadkowych nie było żadnych, ponieważ ani Chlup, ani jego ojciec, nie mieli rodzeństwa. Nie mieli także pieniędzy na generalny remont i właściwie trudno było się dziwić, że pani Bogusia kręciła nosem na wyposażenie domostwa.
W takim budynku Chlup bez trudu mógł znaleźć nawet kilka miejsc na ukrycie ciężkiego przedmiotu stosunkowo niewielkich rozmiarów.
— Albo na strychu w starym kufrze, albo w tej alkowie za sypialnią, tam taka skrzynia stoi, pamiętasz…? Albo pod łóżkiem w gościnnym, albo zwyczajnie, w mojej szafie ze sprzętem…
Sprzęt był wędkarski i pani Bogusia, żywiąc doń głęboki wstręt, nigdy tam nie zaglądała. Karpiowski zaakceptował wszystkie propozycje. Jasne było przy tym i zrozumiałe samo przez się, że Chlup utrzyma całą sprawę w najgłębszej tajemnicy przed rodziną.
Rozstali się wreszcie, a straszne fatum polatywało już nad nimi z lekkim świstem.
Wróciwszy do domu, Chlup wjechał samochodem do szopy, pozbawionej wrót, ale pełniącej obowiązki garażu, połączonej z domem wewnętrznym przejściem. Zaniósł żonie twarożek. Został zganiony za opieszałość, gdzie też się podziewał tyle czasu, tylko go po śmierć wysyłać, zniósł wymówki cierpliwie i skorzystał z kuchennych zajęć pani Bogusi. Matka rodziny gniewnie mieszała twarożek z posiekanymi rzodkiewkami, koperkiem i cebulką, a ojciec rodziny nerwowo zakradał się do własnego samochodu. Udało mu się wnieść teczkę do domu, natknął się na syna, Stasia, który z łomotem zbiegał po schodach, spróbował ukryć się przed nim, zahaczył ciężarem o słupek balustrady i teczce urwało się ucho. Na szczęście nastąpiło to tuż nad podłogą i upadek przeszło dwudziestu kilo nie zagrzmiał zbyt potężnie. Staś przemknął obok, nie zwracając na ojca uwagi, ponieważ zajęty był ukrywaniem przedmiotów własnych, mających służyć do zabronionej mu produkcji eksperymentalnej bomby. Ojciec nie dostrzegł przedmiotów i nie nabrał żadnych podejrzeń, aczkolwiek wionąca za jego synem woń jakby siarki powinna była go zastanowić. Staś znikł gdzieś w zakamarkach domu na dole, a Chlup z teczką w objęciach popędził na górę. Zdenerwowanie przyprawiło mu skrzydła i wdygował te dwadzieścia kilo na piętro zdyszany zaledwie odrobinę, po czym omal nie wpadł na córkę, Agatkę.
Agatka akurat niczego nie ukrywała i mogła zainteresować się ojcem.
— Co tam masz? — spytała ciekawie, wskazując teczkę. Przyzwyczajony do szybkich reakcji na pytania żony, z córką Chlup nie miał wielkiego kłopotu.
— Narzędzia — odparł łagodnie. — Bardzo ciężkie. Aż mi się ucho od teczki urwało. O…!
Narzędzia i urwane ucho obchodziły Agatkę tyle co zeszłoroczny śnieg, ale nie wytrzymała, żeby nie obejrzeć się za ojcem. Chlup wiedział, że się obejrzy, znał jej cechy, odziedziczone po matce. Z łomotem rzucił teczkę na biurko w swoim pokoju, otarł pot z czoła i udał się do łazienki, drzwi od pokoju pozostawiając otworem.
Gdyby je zamknął, Agatka bez wątpienia zakradłaby się tam i zajrzała do owych narzędzi, węsząc jakiś sekret. Skoro jednak ojciec nie pofatygował się, żeby coś ukrywać, nie mogło w tym być nic ciekawego. Zeszła na dół, bo z kuchni dobiegało już wezwanie na kolację.
Chlup zyskał chwilę dla siebie, ale czasu pozostawało mu niewiele. Skorzystał z miejsca, które znajdowało się najbliżej, mianowicie z ogromnej starej szafy, bez reszty wypełnionej wędkami, kołowrotkami, siatkami, kurtkami, gumiakami, kolekcją sztucznych rybek i tysiącem pudełek na haczyki, muszki i rozmaite inne przynęty. Cały ten chłam skutecznie przykrył teczkę z urwanym uchem.
Później zaś przyszła chwila, kiedy urwane ucho zyskało rangę zasadniczego dowodu rzeczowego…

Karpiowski również wrócił do domu, gdzie Krystyna i Elżbieta na zmianę pilnowały Bubla. Lżej mu było na sercu, ale kołatały się w nim wątpliwości, czy aby na pewno dobrze postąpił. Przyjacielowi mógł ufać bez zastrzeżeń, znał jednakże jego żonę i miał obawy, że ta straszna baba, z psim węchem do męża, wywinie jakiś numer. Wyśledzi go, obsohaczy, przymusi do czegoś… Chociaż, z drugiej strony, zdrada małżeńska to przecież nie jest…?
Poczuł wyraźnie, że sam tych dusznych perturbacji nie zniesie i komuś musi się zwierzyć. Z kimś naradzić. Z kimże by, jak nie z ukochaną i rozumną kobietą…?
Krystyna właściwie pojęła dziwne znaki, czynione przez prawie już męża, kiwanie głową podobne do drgawek, przewracanie oczami jakby w konwulsjach i osobliwe ruchy ramion. Zostawiła Elżbietę z Bublem przy stole i udała się do sypialni. Karpiowski wszedł za nią i czym prędzej zamknął drzwi.
— Coś ci muszę powiedzieć — zaczął pośpiesznie. — Wiesz, że robiłem z jednym takim biznes…
— Domyśliłam się — mruknęła Krystyna.
— No i ten biznes nam wyszedł… Krystyna zainteresowała się gwałtownie.
— Czy chcesz przez to powiedzieć, że będziemy mieli pieniądze?
— Już mamy pieniądze. Dzisiaj on mi przyniósł moją część, gotówką, i rozumiesz, ledwo przyniósł, Bubel przyjechał…
— A mówiłam, od wieków, nie wpuszczać go do domu! Rodzona siostra z nim gada przez łańcuch, a ty co…?!
— A ja tego… no… miałaś rację…
— Boże wielki! — przeraziła się Krystyna, do której nagle dotarło. — Czy on już to ukradł?!
— Nie, spoko, jeszcze nie. I nie ukradnie. Sam się wystraszyłem. Nie wiedziałem, co zrobić, więc wyniosłem to z domu.
— Dokąd?
— W bezpieczne miejsce.
— Co to za jakieś bezpieczne miejsce? Na cmentarzu zakopałeś czy jak…?
Komunikat o Chlupie nie przechodził Karpiowskiemu przez gardło, bo Chlupowa coraz bardziej jawiła mu się przed oczami w postaci harpii, hydry, ośmiornicy i smoka wawelskiego, razem wziętych. Głupio mu było przyznać się, że tym upiorom podsunął taki skarb pod samą paszczękę, i do reszty zwątpił w sens swojego czynu.
— Bezpieczne miejsce — powtórzył z uporem. — I niech tam poleży, aż ten skorpion wyjedzie. Ale trochę się martwię, bo co potem, gdzie trzymać…
— Nic z tego nie rozumiem! — zirytowała się Krystyna.— Nie wiem, czy jakiegoś głupstwa nie zrobiłeś… Dlaczego nie sejf bankowy?
Karpiowski zakłopotał się okropnie.
— A kiedy widzisz… Ja nie dam głowy, czy to takie całkiem legalne…
— Przecież chyba nie kradzione?!
— No coś ty…? Ale od ruskich… Tak sobie przyszło, bez niczego, bez podatku… I dużo dosyć…
— Ile?
— Przeszło dwadzieścia miliardów — wyznał Karpiowski po chwili uroczystego milczenia.
Krystyna na moment osłupiała.
— Ile…?!
— No mówię, dwadzieścia miliardów…
— Jezus Mario! Czego dwadzieścia miliardów?
— Na złote przeliczyłem. Ale to jest w dolarach…
— Wiesz, że uszom nie wierzę. Boże jedyny, samochód ci się rozlatuje, lodówka wysiada, ledwo nam starcza do pierwszego, a ty mi tu mówisz o miliardach! Przecież za to willę można kupić, dwa mercedesy, wszystko! Z samych procentów można żyć!
— No więc właśnie. Też tak myślałem i coś z tym zrobię, naradzimy się, ale jutro nas nie ma, więc bałem się w domu zostawić i teraz żałuję, że razem z tym nie wziąłem waszej biżuterii. Chociaż, z drugiej strony, ta cała biżuteria to jest w ogóle nic…
— Żadne nic, a nawet jeśli, nie zamierzam jej tracić. Może i szkoda, że jej nie wziąłeś. No trudno, z Witowską rano załatwię, a ty jedź wcześnie do tego Olsztyna i zaraz wracaj. Na lotnisko wezmę taksówkę. Potem musisz pilnować…
Nic właściwie z przyszłą żoną nie ustaliwszy, Karpiowski doznał jednak nikłej pociechy. Pomyślał, że jutro wykombinuje jakieś inne bezpieczne miejsce, a przez jedną dobę pani Bogusia wielkich szkód może nie narobi. W razie czego Chlup własną piersią osłoni jego mienie…

Pociecha nie trwała długo. W Olsztynie zdenerwował się okropnie, bo w instalacji znalazł drobne usterki i odbiór się przedłużył. Razem już ich widział, Chlupową i Bubla, jak rozdrapują dorobek jego życia, Bubel kradnie aparat fotograficzny i srebrną cukiernicę po przodkach, a pani Bogusia złośliwie wsypuje do Wisły całą zawartość teczki. Albo ukradkiem zabiera ją mężowi i chowa gdzieś, gdzie żadna siła ludzka już jej nie znajdzie, albo leci z nią do urzędu skarbowego… A Bubel dodatkowo odkrywa w szafie kolekcję jaspisowych rzeźb i grzebie w nich, co drugą chowając do swojej walizki…
Stary volkswagen ciągnął jak smok, Karpiowskiemu zaś w drodze powrotnej noga przywarła do pedału gazu. Gdyby nie był tak potwornie zdenerwowany, nic złego by z tego nie wynikło. Nic złego nie wynikłoby także, gdyby ten traktor z przyczepą wyjechał z bocznej drogi w jakimkolwiek innym momencie. Niestety, wyjechał właśnie w tym…

Witowska udała się w końcu do domu z biżuterią obu pań i w futrze Krystyny, Elżbieta została sama z Bublem, nie poszła na popołudniowe ćwiczenia i, coraz bardziej wściekła, czekała na ojca, który spóźniał się skandalicznie. Doczekała się telefonu od Chlupa.
— Elżbietko, to ty? — powiedział zmartwionym głosem Chlup, który znał ją od urodzenia. — Nie ma Krysi?
— Nie ma — warknęła Elżbieta. — Jest w Krakowie. Ojca też nie ma. Nikogo nie ma. Jest wujcio Bubel na pociechę.
— To wiem. A co do twojego ojca, to tego… No, on chyba dzisiaj do domu nie wróci…
— Bo co?
— Bo nie zdenerwuj się. Zaraz ci powiem, tylko się nie zdenerwuj.
Nie ma lepszego sposobu zdenerwowania człowieka niż takie właśnie słowa. Elżbiety omal nie zatchnęło. Znała jednakże ojcowego przyjaciela nawet lepiej niż on ją.
— Ja się wcale nie denerwuję — zapewniła go odrobinę ochryple. — Niech pan od razu powie, co się stało. Czy ojciec żyje?
— Żyje, żyje. Ale nie całkiem. Miał wypadek przed Płońskiem i leży tam u nich w szpitalu. Mieliście autocasco? Bo samochód się rozleciał…
— Niech szlag trafi samochód! Co z ojcem?! Co mu jest?!
— O, nic takiego, rękę ma złamaną, bo szczęśliwie od razu wyleciał i na tę rękę upadł, tak mówili, ale głową na twarde trafił, no i tę głowę ma rozbitą. Nieprzytomny jest, ale mówią, że wyjdzie z tego.
Elżbieta złapała dech.
— Kto mówi?! — jęknęła rozpaczliwie. — I skąd pan o tym wie?! I który to szpital?!
— W Płońsku szpital. A do mnie zadzwonili, bo twój ojciec miał notes i przypadkiem znaleźli akurat mój numer. Komuś tam przyszło do głowy, że trzeba rodzinę zawiadomić…
— Bubel!!! — wrzasnęła Elżbieta strasznym głosem.
— Samochodem jesteś! Jedziemy do Płońska, natychmiast!!!
— Ale, moje dziecko, ja cię tam przecież mogę zawieźć — powiedział z drugiej strony Chlup, ogłuszony lekko jej krzykiem. — Sam chętnie pojadę…
Elżbiecie omal się nie wyrwało, że nawet w obliczu ojcowskiej kraksy nie zostawi w domu Bubla samego. Z furią podtrzymała swoje żądanie. Bubel nie protestował, wyraźnie czując, że nie wypada mu się migać, Chlup nie nalegał, bo nad głową stała mu pani Bogusia, przeciwna wojażom. Wszyscy równocześnie przypomnieli sobie nagle o Krystynie, Elżbieta miała jej numer telefonu, rozłączyła się z Chlupem i zadzwoniła do Krakowa. Cudownym przypadkiem zastała ją w hotelu.
— Ojciec się skraksował pod Płońskiem — powiedziała bez wstępów. — Jest w szpitalu, jadę tam zaraz z Bublem. Podobno mówią, że wyżyje..,
— Zadzwoń stamtąd, jak już będziesz czegoś pewna — odparła na to spokojnie Krystyna. — W razie czego złapię ranny samolot do Warszawy i też tam przyjadę. Taksówką albo Chlupem.
— To zadzwoń do Chlupa, on wie. I umów się z nim na wszelki wypadek…
W godzinę później Elżbieta znalazła się już w Płońsku i wdarła się do szpitala. Lekarz dyżurny wszystko wiedział, bo Karpiowski stanowił sensację. Przy tak absolutnej ruinie samochodu powinien być w kawałkach, względnie nadawać się do zbierania łyżką, tymczasem obrażenia odniósł wręcz niegodne wzmianki. Parę siniaków, złamana ręka. No i ta głowa.
— Nieprzytomny jest przez uraz głowy — wyjaśnił Elżbiecie. — Potrwa to trochę, może nawet przez tydzień. Ale reszta w normie i o śmierci nie ma mowy. Co do głowy, może trzeba go będzie przewieźć do Warszawy, zobaczymy za trzy dni. Pani nie ma po co tu siedzieć.
Wobec takiego dictum, po sprawdzeniu, że Karpiowski podłączony jest do rozmaitych urządzeń, ale oddycha normalnie, Elżbieta wróciła do Warszawy i powiadomiła Krystynę, że może spokojnie zostać w Krakowie do końca targów książki. Z ojcem i tak się nie dogada.
— Powiedział w ogóle coś? — spytała niespokojnie Krystyna.
— A nie wiem. Nie pytałam. Ale chyba nic, skoro jest nieprzytomny…
— Pojedziesz tam jutro?
— No pewnie. Chociaż raz w życiu Bubel się do czegoś przyda.
Bubel w kwestii samochodu posunął się tak daleko, że zwyczajnie wypożyczył go Elżbiecie. Niech jedzie sama, on tu załatwia sprawy i jest zajęty. Mimo troski o tatusia Elżbieta przytomnie zaangażowała gosposię do stróżowania nad gościem w czasie jej nieobecności.
Po trzech dniach obie z Krystyną spotkały się nad łóżkiem Karpiowskiego. Lekarz prowadzący miał zadumany wyraz twarzy i robił wrażenie, jakby wahał się, czy czegoś nie powiedzieć. Wysunął propozycję zabrania go do Warszawy, bo tam mają większe możliwości. Krystyna zaczęła coś węszyć.
— Niech pan mówi wprost, panie doktorze. Coś jest nie tak?
— Nie, nic groźnego. Ale, no dobrze, powiem, panie tu nie histeryzują, istnieją pewne obawy, że on może stracić pamięć. Może amnezja będzie tylko czasowa, a może nie będzie jej wcale, ale na wszelki wypadek…
Czwartego dnia zatem Karpiowski został przewieziony do Warszawy i Elżbieta przestała używać samochodu Bubla. Krystyna po większej części milczała jakoś strasznie. W pamięci wciąż miała ostatnią informację, jakiej udzielił jej mąż, i z rozgoryczeniem uświadamiała sobie, że za owe tajemnicze pieniądze mogłyby mieć dla siebie dwa samochody. Gdzie je ukrył, do diabła, teraz właśnie są najpotrzebniejsze!
— Stracić pamięć, to nic takiego — pocieszała ją Elżbieta, nieświadoma grozy sytuacji. — Przypomnimy mu wszystko i wyjdzie z tego. Żeby tylko się ocknął i coś powiedział, to już będzie wiadomo.
Zatroskany Chlup starał się odwiedzać przyjaciela w miarę możności bez wiedzy małżonki. Przesiadywał przy jego łóżku niepewny, co ma czynić. Powiedzieć Krystynie o forsie czy nie? Zaprzysiągł tajemnicę, była mowa, że nikt o niej nie wie, a może Karpiowski do końca będzie chciał ten majątek ukrywać? I czy to kobieta potrafi utrzymać język za zębami…?
Krystyna miała wielką ochotę poradzić się Chlupa, ale wstrzymywała ją nie wyjaśniona do końca kwestia legalności mienia. Boże drogi, żeby ten Henryk otworzył wreszcie oczy i jakoś się odezwał…!
Karpiowski się odezwał, ale o tym nie wiedzieli, bo personel medyczny nie potraktował jego wypowiedzi poważnie.
Już w chwili, kiedy na miejscu katastrofy wnoszono go do karetki, otworzył nagle oczy i dość cicho, ale wyraźnie, Powiedział:
— Chlup.
— Moczymorda — zaopiniował pielęgniarz, trzymający nosze od strony głowy. — Natankowany leciał.
— Ciekawe, ile krwi znajdą mu w alkoholu — mruknął ten od strony nóg. — Może pobił jaki rekord.
— To dlatego ulgowo wyszedł. Po pijaku tak zawsze… Pacjent żadnego rekordu nie pobił, bo alkoholu we krwi nie miał wcale, opinia pielęgniarzy jednakże się rozeszła. Kiedy pielęgniarka zmieniała mu kroplówkę, bez otwierania oczu odezwał się ponownie i znów powiedział:
— Chlup.
— Nie, proszę pana — odmówiła sucho siostrzyczka. — Alkoholu pacjentom nie podajemy. W pańskim stanie to w ogóle wykluczone i bardzo szkodliwe.
Karpiowskiego odmowa nie obeszła, bo ciągle był nieprzytomny. Rodziny o tym jego monotonnym gadaniu nie poinformowano, w obawie, że kochający i troskliwi krewni mogliby ulec życzeniom chorego i potajemnie dostarczyć mu wódki, co już niejeden raz się zdarzyło.
Gadatliwość pacjenta na tym się skończyła i więcej nic nie mówił, pozostając nieprzytomny w milczeniu.
Chlup w ciężkiej rozterce przesiadywał przy jego łóżku tak ustawicznie, że pani Bogusia zaczęła coś węszyć, wywęszyła prawdę i straciła cierpliwość. Męża na oczy prawie nie widywała, bo albo był w pracy, albo w tym kretyńskim szpitalu. Nie musiał przecież Karpiowskiego bez przerwy trzymać za rękę, ponadto w tym szpitalu przesiadywała także piękna Krysia i kto ich tam wie co mogli razem nakręcić. Coraz niechętniej Chlup wracał do domu, gdzie czekało go piekło na ziemi i same wstręty i szykany, aż w końcu doszło do tego, że rozwścieczona małżonka, wychodząc na swój dyżur, zamknęła go na klucz. Klucz zabrała ze sobą. Przydarzyło się to późnym wieczorem, pani Bogusia akurat, wyjątkowo, miała nocną zmianę, Chlup nie przejął się zatem zbytnio, tylko zwyczajnie poszedł spać.
Następnym razem jednakże został zamknięty w godzinach popołudniowych, zaraz po powrocie z pracy, kiedy pani Bogusia udała się na dyżur wieczorny. To go już zirytowało, szczególnie że zbiegło się z drugą okropnością…

Nadszedł bowiem wielki dzień, w którym Karpiowski po dwóch tygodniach nareszcie odzyskał przytomność i otworzył oczy.
Ogólny jego stan był tak dobry, że prawie mógłby wstać z łóżka, byleby tylko nie potrząsał głową. Trochę może przeszkadzała mu ręka w gipsie, ale poza tym nic mu nie było. No, głowa, oczywiście…
Obecny był przy tym lekarz, który właśnie skończył obchód i natychmiast zawiadomiono go o upragnionej zmianie u pacjenta. Otoczony personelem, usiadł przy łóżku i spróbował nawiązać z nim kontakt.
— No, wreszcie nam pan tu wraca — rzekł życzliwie. — Jak się pan czuje? Może pan mówić?
Karpiowski patrzył na niego wzrokiem doskonale bezmyślnym i nie udzielał odpowiedzi.
— Niech pan się postara odpowiedzieć. Boli pana coś? Chce się panu pić? Wie pan, gdzie pan jest?
— Chlup — powiedział Karpiowski jakoś dziwnie stanowczo.
— O Boże, znowu… — sarknęła gniewnym szeptem pielęgniarka, która już raz to słyszała.
Lekarz zażądał jakiegoś napoju. Podano mu czym prędzej lekki rumianek w szklance z rurką, ustawiono Karpiowskiemu łóżko, żeby nie musiał podnosić głowy, wetknięto rurkę do ust. Karpiowski potrwał chwilę, jakby nie wiedział, co z tą rurką zrobić, ale namyślił się i pociągnął solidny łyk. Przełknął. Nie zakrztusił się, nie wypluł.
— Bardzo dobrze — pochwalił lekarz. — Teraz proszę Poruszyć ręką.
Wyraz oczu Karpiowskiego pozostał tępy, ale pojawiło się w nim lekkie stropienie. Przeniósł wzrok z lekarza na inne osoby.
— No, ręką. Niech pan poruszy ręką — zachęcał lekarz.
Dla wzmożenia zachęty sam poruszył ręką i to samo, odruchowo, uczynili wszyscy. Karpiowski przyglądał im się pilnie, obejrzał swoją prawą rękę, lewa była w gipsie i przypominała raczej białą bułę niż kończynę, popatrzył na otaczające go osoby jeszcze raz i uniósł dłoń.
— Doskonale! — ucieszył się lekarz. — Jeszcze trochę. Wyżej, wyżej!
Karpiowski posłusznie uniósł w górę całą rękę. Nie sprawiło mu to żadnego trudu, za to wyraźnie się spodobało. Poprzebierał palcami, postudiował zjawisko, podniósł i opuścił rękę jeszcze dwa razy. Po czym rozejrzał się nieco szerzej dookoła i sformułował własne pytanie.
— Co to…?
— Które? — wyrwało się stażyście.
— Pan pyta, gdzie pan jest? — dopomógł lekarz. Karpiowski zastanawiał się tak usilnie, że nawet zmarszczył lekko brwi.
— Pan… jest… — wydusił z siebie, jakby dokonał wielkiego odkrycia. — Ja… jestem… Gdzie…?
— W szpitalu.
Sądząc z wyrazu twarzy, pacjentowi nic to nie mówiło. Szpital był pojęciem obcym. Lekarz się zatroskał.
— Jak pan się nazywa? — spytał z naciskiem.
Karpiowski spojrzał na niego, zamknął oczy, otworzył, popatrzył w sufit i jął poruszać ustami tak, jakby powtarzał sobie jego słowa. Po czym rzekł:
— Chlup.
— Nieprawda — zaprzeczyła z energią pielęgniarka. — Nazywa się…
Lekarz uciszył ją czym prędzej, bo pacjent powinien był sam to sobie przypomnieć. Jeszcze nie miał pewności, ale już było widać, że potwierdzają się najgorsze obawy, szwanku doznała pamięć. Delikatnie jął rozwijać pogawędkę.
Po półgodzinie okazało się, że umysł Karpiowskiego w pewnym stopniu wraca do życia. Dał już do zrozumienia swojemu właścicielowi, iż jest on istotą ludzką, taką samą, jak ci dookoła, posiada ręce, nogi i głowę, na razie mało przydatną. Pouczył go, które to okno, a które drzwi, sam z siebie Karpiowski najwidoczniej tego nie wiedział, ale łatwo dał się przekonać i na dźwięk słowa kierował wzrok we właściwą stronę. Co do jedzenia i picia, odzyskał nabyte w ciągu całego życia odruchy, umiał gryźć i sam wtykał sobie do gęby wafelek Prince Polo, czyniąc to prawą, sprawną ręką. Wafelek od ust odjęto innemu pacjentowi, w obawie, iż sucha bułka nie skłoni Karpiowskiego do żadnych wysiłków.
Pożywiał się jeszcze i terapia trwała, kiedy w drzwiach ukazała się Krystyna. Ujrzała swego prawie męża podpartego poduszkami, przytomnego, kończącego smakołyk, zachłysnęła się niemal ze szczęścia i runęła ku niemu.
— Henryku! — krzyknęła ze szlochem.
Lekarz nie zaprotestował, sam był ciekaw, co z tego wyniknie. Usunął się, robiąc jej miejsce. Krystyna ostrożnie padła choremu na pierś.
— Henryku…!
Karpiowski unieruchomił szczęki.
— Chlup — powiedział uprzejmie, acz trochę niepewnie. Krystyna poderwała głowę i spojrzała na niego bystrze.
— Henryku, Heniu, to ja! Nie poznajesz mnie? Odzyskałeś przytomność, co za ulga!
— Chlup — uparł się Karpiowski.
Krystyna wypuściła go z objęć i obejrzała się na lekarza.
— Co to znaczy? Czy on nic innego nie mówi? Czy on mnie nie poznaje?
— Obawiam się, że nie, proszę pani. Nastąpiły zakłócenia pamięci…
— Heniu, to ja, Krysia! Heniu! Popatrz na mnie…!
Karpiowski patrzył na nią bez oporu i nawet z wyraźną przyjemnością, ale najmniejszy błysk rozpoznania nie pojawił się w nim nigdzie. Palce po czekoladzie z wafelka wytarł o prześcieradło. Czul zapewne jakąś potrzebę okazania grzeczności, bo rozbudował bogactwo swego języka.
— Tak — powiedział. — Nie. Ja jestem. Okno.
— Nie, nie jest pan okno — znów zaprzeczyła gniewnie nieugięta pielęgniarka.
— A może on chce być okno? — żywo wysunął przypuszczenie stażysta za plecami reszty personelu. — Nie można pacjentowi odmawiać wszystkiego…
— Jasiu, nie wygłupiaj się! — syknął ktoś obok. Krystyna jeszcze nie wierzyła w najgorsze i nie chciała wyrzec się nadziei.
— Heniu, to ja, musisz mnie rozpoznać! Twoja Krysia! Panie doktorze, czy można go pocałować…?
— Nie widzę przeszkód.
Z szalonym zainteresowaniem całe zgromadzenie medyczne przyglądało się scenie, niezwykle, jak na szpital, erotycznej. Krystyna nader umiejętnie, powoli i kusząco, złożyła pocałunek na ustach odzyskanego mężczyzny. Karpiowski przyjął dar chętnie, spodobało mu się, coś mu się nawet musiało przypomnieć, bo prawa ręka sama ruszyła w górę i przygarnęła plecy damy. Kolejny odruch ruszył do dzieła.
— Nie jest najgorzej — mruknął lekarz bez przekonania. Krystyna oderwała się od uścisków.
— I co…? O Boże, nadal mnie nie poznaje! Panie doktorze, może pozna rodzoną córkę…?
Do wieczora Karpiowski poczynił olbrzymie postępy, zrozumiał, że rękę ma w gipsie, że nie mieszka w szpitalu na stałe, że płynna masa w talerzu nosi nazwę zupy i nie zdoła jej spożywać widelcem, że potrzeby fizjologiczne dadzą się określić i kulturalnie zaspokoić, zapamiętał nawet, iż w górze jest sufit, na dole podłoga, a dookoła ściany, i nie zdziwił się sztucznym światłem. Na Elżbietę jednakże patrzył z równie tępą uprzejmością, jak na wszystkie inne osoby, i słowo ,,córka” najwyraźniej w świecie było mu obce.
Nadzieje budził jeszcze Chlup, chociaż jego nazwisko Karpiowski przestał już uporczywie powtarzać. Powinien się pojawić w szpitalu jak zwykle, tymczasem nie było go, nie nadchodził, spóźniał się idiotycznie akurat wtedy, kiedy był najbardziej potrzebny. Zniecierpliwiona Krystyna zadzwoniła do niego.
Na wieść o przecknięciu się przyjaciela i jego strasznym stanie umysłowym zamknięty w domu Chlup zdenerwował się niebotycznie. Odsiedziałby swoje posłusznie i później dopiero zgłosił pretensje do żony, żądając rekompensaty, ale sytuacja wydała mu się podbramkowa, zwłoka niedopuszczalna, nie bacząc zatem na swoje szczęście małżeńskie, uległ wybuchowi energii. Doskonale wiedział, którędy opuszczają dom zamknięte razem z nim dzieci, i poszedł w ich ślady. Dzieci były zręczniejsze, ale w końcu on też potrafił przeleźć przez okno wysokiego parteru, przytrzymać się rynny i zeskoczyć na ziemię. W okienkach piwnicznych się nie mieścił, bo na wikcie małżonki dorobił się blisko pół setki nadwagi.
Pani Bogusia na samochodach się nie znała, prawa jazdy nie posiadała, o prowadzeniu nie miała pojęcia i nie przyszło jej na myśl, żeby zepsuć pojazd, Chlup zatem pojawił się w szpitalu jeszcze przed wieczorem.
Karpiowski popatrzył na niego dokładnie tak samo, jak na wszystkich innych. Mniej już tępo niż o poranku, uprzejmie i z odrobiną zaciekawienia.
— Heniu, rany Boga żywego…! — zajęczał tkliwie Chlup. — Tyś mnie wołał, stary, Chlupa, mówią, wołałeś! Nie poznajesz mnie? Ja jestem Chlup!
— Chlup — zgodził się natychmiast Karpiowski.
— No Chlup, no pasuje, to ja! Seweryn!
— Chlup.
— Rany boskie… Seweryn Chlup, tak jest! Nie patrz na mnie jak na małpę w cyrku, powiedz coś po ludzku, człowieku, ty mnie naprawdę nie poznajesz?!
— Nie wiem — powiedział Karpiowski grzecznie i bez cienia żalu. Najwidoczniej niepoznawanie nikogo i niewiedza o niczym stały się dla niego stanem stałym i normalnym. Możliwe, że wciąż te same pytania zaczynały go nudzić.
Krystyna i Elżbieta, wsparte o kabłąk w nogach łóżka, oglądały scenę ze szczytowym napięciem. Nadzieja zawiodła. Elżbieta wydała z siebie rozpaczliwy jęk. Chlup obejrzał się na nie.
— Niech ja skonam… On tak cały czas…?
— Cały — przyświadczyła Krystyna ponuro. — Nie poznaje kompletnie nikogo, nie wie, jak się nazywa i gdzie mieszka…
— Co do nazwiska, już wie — skorygowała posępnie Elżbieta. — Powiedzieli mu.
— Ale chyba nie wierzy. Doktor mówi, że od rana jest duży postęp. Może za jakieś sto lat nauczy się wszystkiego.
Chlupowi błysnęła myśl. Odwrócił się znów do przyjaciela.
— Wszystko co twoje u mnie bezpieczne — wysyczał uroczyście i z naciskiem. — Ty się nic nie denerwuj!
Reakcji nie było żadnej. Chlup odczekał chwilę i zmienił zdanie.
— No to inaczej. Czekajcie no, ja go trochę popytam. Tak delikatnie. Heniu, umiesz ty liczyć?
— Nie wiem.
— To ja ci zaraz pomogę. Jeden, dwa, trzy… No? Jak dalej?
Karpiowski myślał długą chwilę.
— Ślepa… baba… pa… trzy… —powiedział powoli i z widocznym wysiłkiem.
Na moment zbaranieli wszyscy, z wchodzącym właśnie lekarzem we drzwiach włącznie. Chlup w oszołomieniu nie wiedział, jak zareagować.
— No tak — bąknął bezradnie. — l kto się boi czarnego luda…
— Najwcześniejsze dzieciństwo… — zaczął lekarz i urwał, przysłuchując się dalej w skupieniu.
Chlup się otrząsnął.
— Czekajże, nie tak. Mnie nie o to biega. Jeden, dwa, trzy, cztery… No, teraz ty!
— Pięć — powiedział Karpiowski bez zastanowienia i jakby z odrobiną uciechy. — Sześć. Siedem. Osiem…
Chlup triumfalnie wyrzucił ręce w górę i zacharkotał radośnie, Krystyna z Elżbietą padły sobie w objęcia ze łzami ulgi w oczach. Lekarz energicznie ruszył od drzwi.
— Dziewięć. Dziesięć. Jedenaście. Dwanaście… — liczył Karpiowski z namysłem, zacinając się chwilami.
— Dosyć tego. proszę państwa, nie za wiele na jeden raz. Pacjenta w tym stanie nie wolno przemęczać. Istnieje szansa, że jutro obudzi się innym człowiekiem.
— Ja bym mu jeszcze tabliczkę mnożenia — rzekł Chlup błagalnie. — Łatwe, przez dwa…
— Piętnaście. Szesnaście. Siedemnaście…
— Ależ jeśli ojciec umie liczyć, to i reszta mu wróci! — wykrzyknęła Elżbieta. — Panie doktorze, może to skokiem nastąpi…
— Mowy nie ma, nie dzisiaj. Muszą już państwo opuścić szpital.
— A gdyby z nim zostać przez całą noc? — podsunęła Krystyna. — Na przykład obudzi się nagle i zobaczy obok siebie znajomą twarz…
Na razie żadna twarz nie wydaje mu się znajoma… Jak już się rozpędził, to ja bym mu jednak chociaż arytmetykę…
Wykluczam absolutnie i usunę państwa siłą…
Dwadzieścia cztery, dwadzieścia pięć, dwadzieścia sześć…
— A gdyby seks…?
— Ale jaki tam seks, o umysł przecież chodzi…
— Proszę wyjść, porozmawiamy w gabinecie…
Wszyscy mówili równocześnie, omal się nie kłócąc. Karpiowski uporczywie liczył do stu z coraz wyraźniejszym zainteresowaniem i przyjemnością. Kres kontrowersji położyła pielęgniarka, wzywająca lekarza do innego chorego, wspólnymi siłami opróżnili pokój, w którym dźwięczało już osiemdziesiąt kilka, wypowiadane nieco sennym głosem. Była duża szansa, że koło setki pacjent zaśnie.
Szczegóły dalszej terapii matematycznej zostały uzgodnione w gabinecie lekarza. Okazało się nagle, iż przez cały dzień zaniedbano kwestię znajomości liter, nie wiadomo było, czy Karpiowski umie czytać i pisać. Chlup nieco nerwowo zobowiązał się przynieść nazajutrz kawałek jakiegokolwiek projektu i sprawdzić, czy Karpiowski go rozpozna.
— Szlag niech trafi twarze — rzekł z przekonaniem. — On do zawodu wróci i dalej już samo pójdzie.
Lekarza intrygowała owa ślepa baba, pierwszym skojarzeniem pacjenta okazały się zabawy z wczesnego dzieciństwa, i to nawet nie jego, a poprzedniego pokolenia. Pełna nowej nadziei Krystyna nie pomyślała nawet o ukrytych pieniądzach, chciała Henryka mieć w domu, była zdania, że własnymi sposobami najprędzej przywróci mu pamięć. Elżbieta na ten temat nic nie mówiła, ale żywiła podobne poglądy. Pozostawiono Karpiowskiego w spokoju do następnego dnia.
Nazajutrz okazało się, że poza utratą pamięci Karpiowski innego szwanku na umyśle nie doznał. Poznawał osoby z wczorajszego dnia i zaczynał rozmawiać prawie normalnie, acz z pewnym wysiłkiem, ponieważ brakowało mu niektórych słów. Nie wiedział, na przykład, jak określić zasadniczą cechę cukru i po długim namyśle stwierdził, że jest słony. Przyniesiono zatem sól. Smakowe porównanie obu produktów pozwoliło mu odnaleźć właściwe określenie i z zakamarków poszkodowanej pamięci wygrzebać słowo „słodki”.
Czytać umiał. Nie bardzo płynnie, z potknięciami i bez pełnego zrozumienia tekstu, ale do obiadu miał już opanowany cały alfabet. Sam nawet obdarzył dostarczoną mu lekturę mianem gazety i poinformował lekarza, iż wie, co to jest „handlarze narkotykami”. Nie umie wprawdzie tego wyjaśnić, ale wie, że wie.
Własna tożsamość jednakże była mu ciągle obca i z lekkim oporem uwierzył na słowo, że nazywa się Henryk Karpiowski, a osoby przybyłe z wizytą stanowią jego rodzinę. Ucieszył się nawet z tego, bo Krystyna ogromnie mu się spodobała, z czego wyraźnie wynikało, że gust mu się nie zmienił i poczucie różnicy płci pozostało. Nie umiał natomiast wyjaśnić, dlaczego z takim uporem wzywał Chlupa i czego od niego chciał, szczególnie że wczorajszy widok człowieka i wypowiadane słowo wcale mu się ze sobą nie kojarzyły.
Tabliczki mnożenia uczył się bardzo szybko i znów zalęgła się nadzieja, że kontakt z Chlupem wstrząśnie jego pamięcią. Krystyna i Elżbieta tkwiły przy nim na zmianę, bo w domu ciągle miały Bubla, niecierpliwie czekając na sprzymierzeńca, który, oczywiście, spóźniał się tak samo jak wczoraj. Zbliżał się już wczesny wieczór, Karpiowski zasnął po zabiegach leczniczych, a Chlupa ciągle nie było.
— A zawsze mi się wydawało, że to porządny człowiek powiedziała z irytacją Krystyna do dyżurnego lekarza, który zajrzał do pacjenta, ciekaw efektów terapii matematycznej. — Okazuje się, że nie, lekceważy sobie. Sama nie wiem, co o tym myśleć.
— Może pani zadzwoni…?
— Dzwoniłam, u nich w domu nikogo nie ma. Że też się nawet nie odezwie…! Pojadę do nich, jak stąd wyjdę, i powiem mu parę słów…

Żadnych słów jednakże do Chlupa już się nie dało powiedzieć.
Po przybyciu do domu bardzo późnym wieczorem dnia poprzedniego nie zastał ani żony, ani dzieci. Nieobecność żony nie zdziwiła go zbytnio, miała dyżur do północy, dzięki czemu jego naganna wycieczka mogła nie wyjść na jaw, gdzie jednakże podziały się dzieci? O wpół do jedenastej powinny już spać, a nie błąkać się gdzieś po mieście. Zdenerwował się tym nieco, szczególnie że powrót do wnętrza budynku okazał się dla niego mocno utrudniony. Z okna na ziemię dało się zeskoczyć, wskoczyć z powrotem było niemożliwe. Sam już nie wiedząc, co niepokoi go bardziej, jął szukać w ciemnościach po niewielkim ogródku czegoś, na czym zdołałby stanąć, jakichś taczek, stołka, bodaj wiaderka, nic tam jednakże takiego nie leżało, a jeśli nawet leżało, nie mógł tego znaleźć. Nie mógł też oświetlić terenu, bo lampę nad drzwiami zapalało się od wewnątrz. Trochę bezradnie rozejrzał się dookoła i pomyślał, że spróbuje u sąsiadów.
Z lekkim rozgoryczeniem pomyślał też, że jego dzieci nie miałyby takich problemów. Staś podsadziłby Agatkę i już ona by jakoś wlazła albo obydwoje przecisnęliby się przez okienko piwniczne. Przeklął własną nadwagę. Ruszył w stronę furtki, irytacja strzeliła w nim gwałtownie, zaczepił nogą o źle zwinięty szlauch ogrodowy i upadł wprost w gęste i doskonale rozrośnięte krzaki peonii.
I nie wstał już więcej.
Dzieci wróciły do domu w kwadrans później. Przekonane były, że ojciec już śpi, bo o jego wyjściu nie miały najmniejszego pojęcia. Czas wyliczyły sobie doskonale, żeby zdążyć przed powrotem matki, a ich nieobecność spowodowało wydarzenie wprost przecudowne, mianowicie wizyta prawdziwego magika, sztukmistrza, iluzjonisty, w zaprzyjaźnionym sąsiedzkim domu. Magik, krewny sąsiadów, pokazywał swoje sztuki i nawet wyjaśniał niektóre triki, i takiej okazji nie można było przepuścić. Oderwali się wreszcie z wielkim żalem, bo z matką woleli nie zadzierać.
Kiedy wróciła pani Bogusia, obydwoje już spali. Stwierdziła ten fakt, zajrzawszy do ich sypialni, po czym udała się do własnej, obejrzeć męża.
Nieobecność Chlupa w łóżku zdumiała ją i oburzyła śmiertelnie. Z pewnością miał to być jakiś rodzaj demonstracji, protest przeciwko jej poczynaniom, ukrył się gdzieś w domu jej na złość. Nie zamierzała pozwalać mu na takie wybryki. Niczym chmura gradowa, napęczniała furią, przeszła przez cały budynek, zaglądając do wszystkich pomieszczeń z komórkami na rupiecie włącznie, potem, jeszcze bardziej wściekła, ale także już trochę zdumiona, obeszła domostwo drugi raz i poszukała w szafach i pod łóżkami. Nic jej to nie dało, męża nie było.
Przyrządziła sobie herbatę i usiadła nad nią w kuchni, nie pojmując zjawiska. Wszak zamknęła wszystkie drzwi, a trzy komplety kluczy miała przy sobie. Jakim cudem mógł wyjść? W to, że jej zażywny, nieruchawy mąż wylazł przez okno, nie potrafiła uwierzyć, podobna akrobacja w jego wykonaniu nie mieściła jej się w głowie.
Po paru minutach nie wytrzymała, obudziła dzieci.
— Gdzie ojciec? — spytała surowo.
Agatka, węsząc sensację, ocknęła się błyskawicznie.
— Nie wiem. Był w domu. A co…?
— Nic. Nie ma go. Gdzie się podział? Stasiu…
Staś ziewnął okropnie.
— A samochód jest? — wymamrotał, nie otwierając oczu. — Bo jak nie ma, to może gdzieś pojechał.
Pani Bogusia zostawiła potomstwo i udała się do garażu. Staś zasnął natychmiast, Agatka usiłowała czuwać, zaciekawiona wydarzeniem, ale i ją również sen rychło zmorzył.
Samochód w szopie stał spokojnie, nie było tylko jego właściciela. Pani Bogusia do reszty przestała rozumieć cokolwiek. Seweryn mógł, ostatecznie, jakimś tajemniczym sposobem opuścić dom i na złość żonie udać się, na przykład, 0 knajpy, ale nie poszedłby przecież piechotą, tylko użył pojazdu, chociażby nawet później musiał go zostawić pod drzwiami lokalu. Jego zniknięcie stawało się sprawą wprost nie do pojęcia.
Zrezygnowała z dalszych poszukiwań i, wściekła szaleńczo, poszła spać, postanawiając mściwie, że, niech tylko wróci, ona mu jeszcze pokaże…
Rano Chlupa nadal nie było. Trochę niewyspane dzieci popędziły do szkoły, a pani Bogusia na nowo przystąpiła do przeszukiwania całego domu. Sprawdziła metodycznie wszystkie zakątki i zakamarki, skradając się na palcach i otwierając drzwi znienacka, bo może on tu biega przed nią, słyszy jej kroki i chowa się, kiedy nadchodzi. Bez rezultatu. Musiała w końcu pogodzić się z faktem, że mąż wyparował radykalnie, nie ma go i nie wiadomo co się z nim stało, dała spokój penetracji i chmurnie zajęła się obiadem.
Po powrocie ze szkoły dzieci zainteresowały się sytuacją. Agatka zaproponowała sprawdzenie, czy ojciec jest w pracy, pani Bogusia zadzwoniła, okazało się, że nie, tam również go nie ma i nic o nim nie wiedzą. Staś wysunął supozycje, że może pojechał na ryby, nie sam, a z kimś, z jakimś kumplem, który też ma samochód. Na takie przypuszczenie pani Bogusi o mało szlag nie trafił.
Nienawidziła tych ryb żywiołowo. Zatruwały jej życie, rujnowały szczęście małżeńskie, odbierały męża. Raz jeden uczestniczyła w idiotycznym łapaniu, które okazało się najnudniejszą rzeczą pod słońcem, zniszczyła sobie prawie nowe: pantofle i nie wolno jej było ust otworzyć, a rezultat był żaden. Protest przeciwko ohydnej namiętności wybuchł w niej potężnie, zagnieździł się, zakorzenił na mur! Precz z rybami, nie miały prawa istnieć!
Ponuro spojrzała na syna i poleciła mu obejrzeć sprzęt wędkarski. Sama nie zamierzała na to patrzeć, bo ją wstręt ogarniał. Za Stasiem pośpieszyła na górę tylko Agatka.
W gabinecie ojca Staś otworzył obrzydliwą szafę i z uwagą przyjrzał się jej zawartości. Na oko niczego nie brakowało wszystko znajdowało się na swoim miejscu. Dostrzegł nawet pewien nadmiar, coś tam jakby przybyło, spod gumowych butów wystawał kawałek starej teczki, zapewne w ostatnich czasach ojciec dołożył tu jakieś drobiazgi, nowe przynęty, kołowrotki może, więcej żyłki… W kwestii ryb i wędkowania był stanowczo po jego stronie, nic zatem na ten temat nie powiedział, oznajmił tylko, że ryby odpadają, bo z szafy ojciec nic nie wziął.
Agatka owego kawałka teczki nie zauważyła. Sprzęt wędkarski nie ciekawił jej wcale, obojętnie rzuciła okiem i, oczywiście, również nic nie powiedziała.
Dopiero po obiedzie wyszli do ogródka. Interesowała ich mała grządka truskawek, które zawiązywały już owocki, starannie liczone co dnia. Wystające z peonii nogi dostrzegli prawie natychmiast.
Potem zapanowało coś jakby piekło na ziemi, bo pani Bogusia nie mogła mężowi darować takiego idiotyzmu. Wyjść z zamkniętego domu po to, żeby umrzeć w peoniach, i to umrzeć całkowicie, gruntownie, na mur, zanim ona zdążyła powiedzieć mu, co o tym myśli! I w ogóle umrzeć i tak ją zostawić! Gorszego kretyństwa już nie mógł popełnić…!
Lekarz, przybyły z pogotowiem, od razu stwierdził, że wylew nie budzi wątpliwości, ale świadectwo zgonu będzie można wystawić dopiero po sekcji. Wylew, jego zdaniem, duży, możliwe, że przy natychmiastowej pomocy dałoby się Chlupa jeszcze odratować, byłby jednak na resztę życia sparaliżowany co najmniej w połowie. Pani Bogusia na takie dictum omal sama trupem nie padła, bo sparaliżowanego miałaby wszak zawsze pod ręka, żadnego głupiego numeru już by jej nie wywinął, a gdyby chciała do niego mówić, musiałby słuchać! To nie, nie poczekał tych nędznych paru godzin, uparł się umrzeć…!
Taksówką pojechała za karetką do przewożenia zwłok, awanturować się w prosektorium o przyśpieszenie sekcji, nie wiadomo po co zabierając ze sobą dzieci. Z tej przyczyny, kiedy Krystyna dzwoniła ze szpitala, w domu Chlupa nikogo nie było.

Wieść o nagłej śmierci przyjaciela Karpiowskim nie wstrząsnęła wcale, nie znał faceta i przez jeden wieczór nie zdążył się do niego przyzwyczaić. Z grzeczności udał zmartwienie, bo martwili się wszyscy, ale dlaczego powinien by się martwić naprawdę, nie miał najmniejszego pojęcia.
Dla Krystyny był to grom z jasnego nieba, i to podwójny. Z jednej strony liczyła na pomoc Chlupa w budzeniu pamięci Karpiowskiego, z drugiej zamierzała poradzić się go w sprawie ukrytych pieniędzy. Ostatecznie, Chlup znał Karpiowskiego znacznie dłużej niż ona, od dzieciństwa, łatwiej mógł odgadnąć, co zrobił z tą forsą. A tu masz, cios i klęska. Uzyskaną późnym wieczorem informację przyjęła tak, że pani Bogusia jęła węszyć co najmniej romans tej wydry, Krystyny, z jej nieboszczykiem Sewerynem, i rezygnując z łez, przystąpiła do zadawania podejrzliwych pytań, z których nic jej nie przyszło, bo zrozpaczona Krystyna odpowiadała ni w pięć, ni w jedenaście.
Sekcja bardzo rychło potwierdziła zdanie lekarza. Chlup miał nadwagę i wysokie ciśnienie, musiał się czymś zdenerwować i dostał rozległego wylewu. Czym się zdenerwował, pani Bogusia odgadywała bez trudu, wciąż jednak obecność męża w ogrodzie była dla niej niezrozumiała. O jego wizycie w szpitalu u Karpiowskiego nie wiedziała nic, ponieważ w rozmowie z Krystyną uczepiła się tego hipotetycznego romansu i straciła jedyną okazję wybielenia się we własnych oczach. Bo może Seweryn zdenerwował się tym swoim całym Henrykiem, a nie drobnostką w postaci zamknięcia domu, tak z pewnością zaczęłaby myśleć. Sama sobie odmówiła pociechy i wściekła była już teraz na wszystkich.
W dziesięć dni po pogrzebie Chlupa Karpiowski znalazł się w domu.
Intensywna terapia dała jakieś rezultaty. Nazw otaczających go przedmiotów uczył się błyskawicznie i zapamiętywał je, do Krystyny przywiązał się wyraźnie, do Elżbiety w pewnym stopniu również. Bubla, który specjalnie przyjechał na jeden dzień, żeby go powitać, potraktował jak kompletnie obcego człowieka, chociaż bardzo życzliwie, a z kotem zaprzyjaźnił się od pierwszego wejrzenia. Wiedział już, że stracił pamięć i rozumiał, co to znaczy. Tak samo, jak reszta rodziny, miał nadzieję, że ją odzyska i liczył na pomoc znajomego otoczenia, mieszkania, miejsca pracy, kolegów i rozmaitych elementów wykonywanego przedtem zawodu. W domu Krystyna od razu jęła czynić próby, hamując się z wielkim wysiłkiem pod wpływem ostrzeżeń lekarzy, że nic na siłę, wszystko delikatnie i stopniowo.
— Zmień buty, Heniu — poprosiła łagodnie. — Twoje pantofle stoją na miejscu.
Karpiowski z zaciekawieniem rozglądał się po przedpokoju.
— Tu mieszkam? — spytał, bardzo zainteresowany.
— Ładnie.
— Dalej jest jeszcze ładniej. Zmień buty…
— Szafa. No proszę, wiem, że to szafa. Zmień buty, rozumiem, co mówisz, pantofle na miejscu. Nie wiem, gdzie jest miejsce.
— Obejrzyj wszystko, może zgadniesz.
— Czy ty nie za wiele od ojca wymagasz? — zaniepokoiła się Elżbieta. — Może niech się najpierw przespaceruje…
Bubel w milczeniu gapił się na scenę. Karpiowski posłusznie oglądał wszystko, zajrzał nawet do szafy ściennej, popatrzył w lustro, pomacał wiszące na wieszaku okrycia, pochylił się i odkrył półkę na dole, razem ze stojącymi pod nią butami.
— O! — ucieszył się. — Pantofle! Bez namysłu zaczął zmieniać obuwie.
— Wiem — dodał z triumfem. — Zmieniam buty, żeby nie brudzić podłogi.
Uszczęśliwiona Krystyna uznała to za wielkie osiągnięcie — Karpiowski ruszył dalej zwiedzać resztę mieszkania. Widok kuchni, łazienki i sypialni nie zaskoczył go zbytnio, wszystkie urządzenia wydały mu się jakby znajome, wiedział, do czego służą, choć nie wszystkie potrafił nazwać, dopiero jego własny komputer unieruchomił go radykalnie. Zatrzymał się, w oku mu błysnęło, odsunął krzesło i usiadł przy klawiaturze. Rodzina patrzyła na to bez tchu.
Karpiowski przez długą chwilę studiował urządzenie, zmarszczył brwi, przymknął oczy, otworzył je i lewą ręką spróbował sięgnąć do wyłącznika. Przeszkodził mu gips i temblak. Uczynił ruch, jakby chciał zerwać z siebie uciążliwe pęta, ale zawahał się, zastanowił i odwrócił głowę.
— Włączyć — powiedział z namysłem. — Uruchomić. Wiem, to tam…
Elżbieta rzuciła się ku niemu jak wystrzelona z katapulty, prztyknęła wyłącznikiem, komputer zaszemrał cichutko i zaczął mrugać ekranem. Karpiowski, nie patrząc na biurko, prawą dłonią wymacał mysz.
— Wszystko rozumiem — oznajmił po dziesięciu minutach, odwracając się na obrotowym krześle ku wpatrzonej w niego, zamarłej rodzinie. — Przypomina mi się to, co widzę. Nie wiem nic do przodu, nie wiem, jak ustawić tabelę, nie wiem, jak przejść na kalkulator, ale jak spróbuję, rozumiem rezultat. Na tym pracowałem, tak? No, to łatwe, tylko nie wiem, co robiłem i po co.
— Nie ma sprawy, stary, kumple ci powiedzą — pocieszył go Bubel, który obok skłonności do kradzieży miał także dobre serce.
— Zmęczony jestem. Głowa mnie trochę boli. Krystyną szarpnęło, lekarze kategorycznie zabronili przemęczać umysł Henryka. Czym prędzej zrezygnowała z dalszych prób, usiłowała położyć go do łóżka, przeciwko czemu zaprotestował, zaleciła mu wąchać kwiatki, zastawiła stół lekkim posiłkiem, całkowicie odmiennym od szpitalnego. Bubel zaproponował kielicha. Zważywszy, iż upojenie alkoholowe z przerwą w życiorysie niewątpliwie rzutowało na pamięć, po wytrzeźwieniu na ogół każdy ją w pewnym stopniu tracił, lekarze wzbronili Karpiowskiemu używania mocnych napojów. W kwestii wina i piwa okazali lekkie wahanie, nikt z nich bowiem nie był pewien, jak leczyć tę jego idiotyczną amnezję. In vino veritas, a kto wie…?
Karpiowski spróbował piwa. Smakowało mu. Był w połowie pierwszej szklanki, zakąszanej kawałkiem kabanosa, kiedy brzęknął dzwonek u drzwi.
Bubel, dziko uczynny, co Elżbiecie i Krystynie wydawało się nieco podejrzane, chociaż nie miały teraz głowy do rozważania tej kwestii, poszedł otworzyć i wprowadził młodego człowieka wdzięcznej postury. Dobrze zbudowany, ciemnowłosy, o miłej twarzy, pozbawionej demonicznych akcentów, zatrzymał się w progu pokoju, skłonił się grzecznie i uśmiechnął niepewnie.
— Dzień dobry państwu. Przepraszam, że tak wpadłem. Mogę wejść?
— Proszę bardzo — odparła odruchowo Krystyna, zastanawiając się usilnie, kto to jest, skąd go zna i gdzie go ostatnio widziała, bo że widziała, to pewne. Rzuciła okiem na Elżbietę, która miała chyba te same problemy, przyglądała mu się bowiem z powątpiewaniem i natężeniem.
Młodzieniec przywitał się ze wszystkimi i odwrócił do Karpiowskiego.
— Pan mnie pewnie nie poznaje, panie Henryku…?
Karpiowskiemu po tym całym wypadku charakter zmienił się o tyle, że stał się jakby pogodniejszy. Swojej amnezji nie wstydził się wcale, nie starał się jej ukrywać, nie przejmował się nią, z wielkim zaciekawieniem odkrywał świat i chętnie poznawał nowych ludzi. Do wszystkich odnosił się życzliwie, a Bubla już prawie pokochał.
— Nie — odparł miło. — Ja nikogo nie poznaję. A pan kto…?
— O rany boskie… Niech pan nie mówi do mnie „pan”, bo mi cholernie głupio. Tadeusz Sarnicki jestem, Seweryn Chlup, świętej pamięci nieboszczyk, to był mój ojciec. Nawet gdyby pan mnie poznawał, też by mnie pan nie poznał, bo ostatnio widział mnie pan dziesięć lat temu. Wyrosłem trochę.
— Aaaa…! — powiedziały równocześnie Elżbieta i Krystyna.
Karpiowski przyjął już do wiadomości, że raz jeden widziany Seweryn Chlup był jego najlepszym przyjacielem. Po bardzo krótkim namyśle ustalił sam ze sobą, że z synem przyjaciela stykał się zapewne w jego dzieciństwie. Nie miał obowiązku teraz go doskonale rozpoznawać.
— Bardzo dobrze — pochwalił sytuację. — Na pewno cię znałem dawno. Siadaj i napij się piwa. To jest piwo.
Bardzo dobre.
— Widziałyśmy cię na pogrzebie — powiedziała równocześnie Elżbieta. — Ale ja cię pamiętam z dzieciństwa, Tadzio, oczywiście, bawiliśmy się u was i wylałeś mi na nogi wiadro wody. Miałam nowe pantofle.
— Takie bydlę byłem? — zdumiał się Tadzio Sarnicki.
— Nie, to przypadkiem…
— Siadaj, siadaj — zaprosiła Krystyna. — Ja cię chyba też raz widziałam, ale znam cię ze słyszenia. No i na tym pogrzebie…
— Napij się piwa — zachęcał z uporem Karpiowski. — Chętnie cię poznam. Piwo jest bardzo dobre.
Tadzio Sarnicki tak z tego zgłupiał, że usiadł przy piwie, chociaż był samochodem. Upór Karpiowskiego w kwestii napoju nie oznaczał postępującej demencji, tylko nowe odkrycie. Każdą nowość, która czyniła na nim jakieś wrażenie, utwierdzał w sobie powtarzaniem i potem już zapadała mu w świeżo rosnącą pamięć. Piwo spodobało mu się ogromnie i życzył sobie je zapamiętać.
Tadzio Sarnicki przyszedł tu w określonym celu, ale celu tego nie zdołał wyjawić. Był synem Chlupa, nieślubnym, ale uznanym i zapisanym w rejestrach urzędu stanu cywilnego jako dziecko Haliny Sarnickiej i Seweryna Chlupa. Halusia Sarnicka wygłupiła się z Sewciem w bardzo młodych łatach i może nawet poślubiłaby go, chociaż żadne z nich nie było jeszcze pełnoletnie, gdyby nie wielkie nadzieje jej rodzonej ciotki. Halusia miała piękny głos, mogła i chciała śpiewać, ciotka, osoba światowa, obiecała zapewnić jej karierę, pod warunkiem jednakże unikania głupich więzów małżeńskich. Dziecko niech sobie urodzi, odda własnej matce na wychowanie, ciotka ją zaprosi do siebie, do Ameryki, i zrobi z niej wielka śpiewaczkę, a co jej tam taki Chlup. Ta perspektywa pociągnęła Halusię znacznie bardziej niż mariaż z Sewciem, który się zresztą zbytnio do niego nie palił, poszła na proponowaną kombinację i już widziała się w roli Marii Callas.
Ciotka część obietnic spełniła, mianowicie ściągnęła ją do Stanów Zjednoczonych, gdzie wyszło na jaw, że głos trzeba szkolić, a to kosztuje wielkie pieniądze. Bez szkolenia, proszę bardzo, Halusia może śpiewać po knajpach i kabaretach. Może by i śpiewała, gdyby nie wymagania dodatkowe, którym w najmniejszej mierze nie umiała sprostać. Wdzięku miała tyle co cielna krowa, wyszukany seks napełniał ją obrzydzeniem, do łóżka gotowa była pójść tylko w wypadku śmiertelnego zakochania, usiłujących ją spożytkować erotycznie szefów lała po mordzie, wrzeszcząc przy tym przeraźliwie, na uwodzicielską kurtyzanę nadawała się równie dobrze jak na arcybiskupa Canterbury i w ogóle była nie do życia. Wyrzucano ją zewsząd. Ciotka straciła wreszcie do niej cierpliwość i wydała ją za starszawego pastora angielskiego, bawiącego w Stanach chwilowo z okazji pogrzebu marnotrawnego brata. Pastor zabrał Halusię do Anglii, gdzie spiekała mu na chórze, kiedy zaś umarł, rozczarowana pieśniarka wróciła do kraju.
Szczęśliwie umarła także światowa ciotka i, mimo rozgoryczenia, obdarzyła nieudaną siostrzenicę spadkiem po sobie. Nie był to majątek potężny, ale wystarczający, żeby zapewnić byt trzem osobom, Halusi, jej matce i piętnastoletniemu już Tadziowi. Ponadto Chlup uczciwie płacił alimenty.
Przez piętnaście lat Tadzio chował się normalnie, u babci, od czasu do czasu widując się z ojcem i pozostając z nim w jak najlepszych stosunkach, mimo wstrętów ze strony pani Bogusi. Potem wróciła śpiewająca matka i zaczęła się polka. Przez tę całą karierę, upragnioną, ale obcą jej duszy i charakterowi, Halusia nieco zgłupiała i nabrała pańskich fum. Odremontowała gruntownie domek w Palenicy, czyniąc z niego wyjątkowe paskudztwo z wykuszami, wieżyczkami i arkadą przed wejściem, wprowadziła wewnątrz pełną cywilizację, kupiła sobie samochód i osiadła na laurach. Wychowywała syna.
Już po roku owdowiały hydraulik z sąsiedztwa ujrzał w niej cud urody i zdołał zawlec ją do ołtarza. Szczerze mówiąc, po raz pierwszy w życiu Halusia znalazła się na swoim miejscu. To było właśnie to, do czego się naprawdę nadawała, urodziła hydraulikowi dwoje dzieci i przekształciła się w normalną żonę, matkę i panią domu, a jeśli podśpiewywała sobie przy zmywaniu czy prasowaniu, każdy słuchał z przyjemnością, niekiedy nawet przystając pod jej oknem.
Wśród tych wszystkich dziwolągów Tadzio cudem jakimś nie dał się zwariować. Nie zbuntował się przy babci, nie rozwydrzył przy bogatej mamusi, nie wdał się w wojnę z hydraulikiem, nie uciekł z domu, nie udusił podstępnie przyrodniego rodzeństwa, skończył szkołę i poszedł na studia. Hydraulik o tyle wywarł na niego wpływ, że skończył instalacje sanitarne i świeżo podjął pracę w projektowaniu tychże. Mieszkał ciągle z mamusią w budowli z wieżyczkami, gdzie, w obliczu podrastających młodszych dzieci i prawie dorosłej córki hydraulika z pierwszego małżeństwa, zaczynało być trochę ciasno, przeciętnie jeden pokój przypadał na jedną i pół osoby, Tadzio właściwie rezydował na strychu, inaczej bowiem dzieliłby komnatę z babcią, i gdyby się chciał ożenić, wybuchłyby kłopoty. Halusia w pierwszym szale rozrzutności wyzuła się z pieniędzy, hydraulik swój skromny domek musiał sprzedać i aczkolwiek teraźniejszość wciąż jeszcze wyglądała całkiem nieźle, to jednak przyszłość złotym blaskiem nie świeciła.
Z ojcem od powrotu matki Tadzio kontaktował się bardzo rzadko, bo samo dziecko pani Bogusia mogła, ostatecznie, strawić, dodatkowej kobiety jednakże już nie. A kto wie, czy taka zołza nie wyciągnęłaby szponów po amanta z młodości, na wszelki wypadek lepiej było uciąć tę możliwość w zarodku. Im mniej wizyt i spotkań, tym lepiej.
W rezultacie o śmierci Chlupa Tadzio dowiedział się z nekrologu, przybył na pogrzeb wielce wzburzony i do ojcowskiego domu musiał się wedrzeć niemal siłą.
Rzecz jasna, nie miał najmniejszego zamiaru wyrzucać stamtąd żony ojca razem z dziećmi, podobny pomysł nawet mu w głowie nie zaświtał. Chciał się tylko delikatnie zorientować, czy, z racji prawnego uznania w nim syna, nie przypada mu jakaś odrobina spadku, jedna szósta powiedzmy. Żona połowę, dzieci drugą połowę, wśród tych dzieci on stanowił jedną trzecią. Wielkich nadziei nie żywił, bo znał dzikie skąpstwo pani Bogusi, ale jeśli nie spadek, to przynajmniej dostać jakieś pamiątki po ojcu, książki może, coś z wędek, podobizny dziadków po mieczu czy inne podobne dyrdymały.
Samo poruszenie tematu wywołało burzę z piorunami. Pani Bogusia wyrzuciła go za drzwi, zdenerwował się zatem i zabrał ojcowski samochód. Przyszło mu to z łatwością, wyjazd z otwartej szopy żadnych trudności nie stwarzał, a kartę rejestracyjną i kluczyki Chlup trzymał w kieszeni na drzwiczkach pojazdu, nie z lekkomyślności, tylko w obawie, że małżonka mogłaby mu te przedmioty odebrać i gdzieś schować. Syn ów zwyczaj znał doskonale.
Przybył teraz do Karpiowskiego, wiedząc, że był on najlepszym przyjacielem ojca. Chciał się poradzić. Ewentualnie chociaż wyżalić. Ewentualnie spytać, czy ojciec nie zostawił jakichś testamentowych dyspozycji. Ewentualnie uściślić, czym też grozi mu zabranie samochodu i jak wobec takiego faktu zachowa się pani Bogusia, złoży doniesienie o kradzieży czy nie…
Żadnej z tych chęci nie zrealizował. O amnezji Karpiowskiego nie miał najmniejszego pojęcia, bo pani Bogusia dolegliwość całkowicie zlekceważyła i nie napomknęła o niej ani słowem. Komunikat, że przyjaciel ojca stracił pamięć i własnej córki nie poznaje, rąbnął go niczym obuchem i ogłuszył doszczętnie.
Siedział nad piwem i nie wiedział, co zrobić. Pociechą była mu myśl, że przynajmniej Elżbieta go poznaje, chociaż on by jej nie poznał. Przez ostatnie dziesięć lat zmieniła się kolosalnie, bawił się, owszem, w tamtym czasie z dziewięcioletnią, patykowatą, dosyć grzeczną dziewczynką, kilka razy zaledwie, bo wizyty u ojca nie były zbyt częste, ale w życiu nie skojarzyłby owej dziewczynki z młodą pięknością, siedzącą tu, przy stole. Równie dobrze mogłaby nią być pani Krystyna, różnicy wieku między nimi prawie nie widać…
Widząc wyraźne oszołomienie młodzieńca, Krystyna z dobrego serca postarała się mu pomóc.
— Rzeczywiście, od dzieciństwa się trochę zmieniłeś — powiedziała ze współczuciem. — To strasznie nagłe, ta śmierć twojego ojca. Dawno się z nim widziałeś?
— Rok temu chyba — odparł Tadzio smętnie. — No, może trochę mniej. Pojęcia nie miałem, że pan Henryk… tego… z pamięcią nie bardzo. Wypadek jakiś?
— Zmiłuj się Panie, naprawdę nie wiesz? — zgorszyła się Elżbieta. — Bogusia ci nic nie powiedziała? Rozmawiałeś z nią w ogóle?
— Jeżeli to można nazwać rozmową… Ale nie, nic konkretnego. Coś tam o szpitalu, w którym ojciec bywał, ale wywnioskowałem, że to jakaś drobna sprawa, ślepa kiszka albo co…
— Ładna mi ślepa kiszka! — zirytowała się Krystyna.
— Ta kobieta jest… No, nie będę nic mówić…
— Nie, dlaczego? — zdziwił się Tadzio zachęcająco.
— Ja nie mam o niej najlepszego mniemania. Mało życzliwa. Unikałem jej ze względu na ojca, żeby nie wprowadzać zadrażnień, to chyba wszyscy wiedzą?
— Chyba wszyscy…
— A co z panem Henrykiem…? Jeśli nie popełniam nietaktu…
— Powiedzcie mu — zażądał Karpiowski. — Ja sobie tego chętnie posłucham. Podobno dotyczy to mnie osobiście, jeśli nawet nie pamiętam, niech się nauczę. Już się pogodziłem z tym, że nie pamiętam. Tamto, tam… komputer… najważniejsze chyba, nie?
Przyświadczono mu z wielkim zapałem. Komputer, do którego wrócił jakoś zupełnie automatycznie, rzeczywiście mógł się okazać najważniejszym elementem terapii. Istotna też była jego pogoda ducha i całkowity brak depresji, niepamięć wsteczna wydawała się nie rzutować na przyszłość.
Opowieści o wypadku, jego skutkach i wszelkich okolicznościach towarzyszących, z jednakowym zainteresowaniem wysłuchali bohater wydarzenia i nowy człowiek. Tadzio poczuł się wstrząśnięty. Stracił ojca jakby podwójnie, bo nie tylko jego samego fizycznie, ale także wszelką wiedzę o nim, wiedzę, którą mógł posiadać jego najlepszy przyjaciel. Tyle mu zostało, ile miał we własnych wspomnieniach.
— Coś takiego, i ta wiedźma nic mi nie powiedziała! ~— rzekł z oburzeniem. — A musiała przecież wiedzieć, nie? I co za pech okropny, akurat jak pan odzyskał przytomność! W najgorszej chwili ojciec umarł.
Jedna Krystyna wiedziała, jak prawdziwe są te słowa. Przyświadczyła gorąco.
— Oni mieli ze sobą różne sprawy, męskie sekrety, chyba tylko twój ojciec mógł coś poradzić na pamięć Henryka… 
— A co tam się teraz dzieje w tym waszym domu? — zaciekawił się nagle Bubel.
— Nic się nie dzieje. Znaczy, nie wiem, co się dzieje, bo spędziłem tam dwie minuty. Zdaje się, że ona zaczęła robić wielkie porządki. I martwię się, bo rzeczy po ojcu pewnie powyrzuca, a ja bym je chętnie wziął.
— Nawiąż kontakt z braciszkiem — poradziła współczująco Elżbieta. — Ze Stasiem. Mam wrażenie, że on był niejako po stronie ojca, rozumieli się wzajemnie. Z Agatką nie, broń Boże, ona z mamusią trzyma.
— Myślisz…? Może to i dobry pomysł. Mnie też się tak wydawało, że raczej Staś…
— Czy nie powinno się iść do pani Chlupowej z wizytą kondolencyjną? — podsunął niewinnie Bubel.
— Kto ma pójść? — obruszyła się Krystyna. — Może ja, co? Ona na mnie patrzeć nie może!
— Nie, niekoniecznie ty. Henio z Elżbietą na przykład.
— I po co?
— Z grzeczności, nie? Tak wypada. A przy okazji może Heniowi się co przypomni? Sam też bym poszedł, bo co mi szkodzi.
— To wcale nie jest głupia myśl — stwierdziła z lekkim wahaniem Elżbieta. — Mnie ona toleruje. Możemy udawać, że nie wiemy, że ogólnie nas nie znosi.
Tadzio poparł ją z wielkim zapałem, bo zakwitła w nim nadzieja, że też weźmie udział w tej wizycie, przy ludziach przecież ta koszmarna megiera nie wyrzuci go za drzwi. Krystyna spojrzała na Bubla i coś jej w oku błysnęło.
— No dobrze, możliwe, że macie rację, ale to przecież nie dzisiaj!
— A kto mówi, że dzisiaj? Za jaki tydzień na przykład, specjalnie przyjadę…
Na tym stanęło, kondolencyjna wizyta została postanowiona. Tadzio pożegnał się, nie kryjąc wdzięczności, Bubel wyszedł razem z nim, licząc na podrzucenie na dworzec, bo tym razem przyjechał pociągiem. Rodzina Karpiowskich została wreszcie sama.
Po czym wyszło na jaw, że nie bez powodu Bubel był taki grzeczny i uczynny.
Z ogniem w oczach Elżbieta wypadła ze swego pokoju, sycząc inwektywy pod własnym adresem. Co za idiotka z niej, debilka, zostawiła na wierzchu ostatnie zakupy, a przy nich jeszcze zdjęte z ręki srebrne bransoletki w ilości równo tuzina! I oczywiście, bransoletek zostało osiem, a z zakupów brakuje dużej butelki perfum Guerlaina! Raz się szarpnęła na Mitsuko, bo uwielbia ten zapach, marzyła o nich, ściboliła pieniądze i już ma! Trzeba być kretynką, żeby od razu nie nabrać podejrzeń…!
— Podejrzenia to ja miałam — wyznała Krystyna. — Ale twoim ojcem byłam zajęta…
— Ja też…
— I zdawało mi się, że nic na wierzchu nie leży…
— On i ze spodu ukradnie. Cholera. Nie wpuszczajmy go do domu, na litość boską!
— Nie możemy. Twój ojciec go wyraźnie polubił. Chyba jeszcze nie wie, co znaczy słowo kradzież…
— Nauczmy go w pierwszej kolejności! — warknęła z furią Elżbieta. — Niech to szlag trafi, nic nie powiem, bo się wyprze, ale, jak Boga kocham, jakoś ukradkiem dam mu po mordzie…!!!

Z biciem serca Krystyna przystąpiła nazajutrz do zasadniczej rozmowy z rozanielonym Heniem. Miniona noc zakiełkowała nadziejami. Henio, co prawda, pamięć stracił, ale inne zalety mu zostały, upodobania i odruchy nie uległy zmianie, mimo ręki w gipsie, jako mężczyzna, w pełni stanął na wysokości zadania. Obowiązki małżeńskie wprawiły go w zachwyt i spełnił je tak ochoczo, że Krystyna nie miała mu absolutnie nic do zarzucenia. Niemal przestała wierzyć, że czegokolwiek nie pamięta.
— Heniu, mamy problem — rzekła smętnie przy śniadaniu we dwoje, bo Elżbieta poszła na jeden z ostatnich egzaminów. — Ja wiem, że masz kłopoty, ale powiem ci o tym porządnie i może ci coś zaświta.
— Powiedz — zgodził się Karpiowski. — Ja nie jestem imbecyl, myśleć, okazuje się, umiem, tylko to grzebanie w przeszłości trochę mnie męczy. Ale powiedz.
— No więc właśnie musimy pogrzebać. Otóż słuchaj, tuż przed tym twoim wypadkiem, przed wyjazdem, powiedziałeś mi, że zrobiłeś interes.
— Jaki? — zaciekawił się Karpiowski.
— Nie mam pojęcia. Doskonały. Zarobiłeś na nim przeszło dwadzieścia miliardów złotych, w dolarach. Miałeś tę forsę w domu…
— Czekaj — przerwał Karpiowski. — Dolary, złote…
Co za różnica? Wyjaśnij mi to, zapamiętam.
Istotnie, pamięć wywinęła Karpiowskiemu numer osobliwy. Odmówiwszy usług wstecznie, nabrała jakby mocy bieżącej i podwyższyła swoją jakość. Zapamiętywał wszystko z największą łatwością i niczego nie trzeba mu było powtarzać, błyskawicznie uczył się polskiego języka i chwytał nawet znany mu niegdyś angielski. Wyglądało na to, że po zapomnieniu wszystkiego, zyskał lepszą pamięć niż kiedykolwiek.
Krystyna wygłosiła krótki wykład na tematy walutowe i wróciła do zasadniczych treści.
— Miałeś, mówię, tę forsę w domu…
— Dwadzieścia miliardów to dużo? — przerwał znów Karpiowski.
Krystyna westchnęła ciężko.
— Bardzo dużo. Za połowę tego można żyć z procentów. A druga połowa wystarczyłaby na willę, dwa samochody i Bóg wie, co jeszcze. Dla nas i dla Elżbiety. Można powiedzieć: pieniądze na resztę życia.
— To ładnie — pochwalił Karpiowski i dołożył sobie twarożku. — l co?
Krystyna zmobilizowała cierpliwość.
— I w tym momencie przyjechał Bubel. Nie można było zostawić go samego z takim majątkiem…
— Dlaczego?
— Bo on kradnie.
— Jak to, kradnie? Co to znaczy?
— Zabiera cudze rzeczy dla siebie. Podstępnie, jak nikt nie widzi. Ja ci chyba dam do czytania encyklopedię i słownik wyrazów obcych…
— Sam sobie wezmę. Kradnie. Masz na myśli, że te nasze pieniądze wziąłby dla siebie?
— Właśnie. Może nie wszystkie, ale dużą część na pewno.
— To źle — zaopiniował Karpiowski po namyśle. — Tak nie należy robić.
— Zgadza się. Ale on robi…
— Jesteś pewna? To miły człowiek. Podoba mi się, lubię go.
— Wszyscy go lubią, z wyjątkiem okradzionych. Twoja była żona do domu go nie wpuszcza, a to przecież jej brat.
— Była żona? — zdziwił się Karpiowski. — Chcesz powiedzieć, że miałem jakąś żonę? Nie było o tym mowy.
Cierpliwość Krystyny zatrzeszczała lekko.
— No nie było, nie było, bo nie było kiedy. Ale miałeś nawet dwie żony.
— Dlaczego tak dużo?
— Bo pierwsza ci umarła. To była matka Elżbiety. Orientujesz się przecież, że matką twojej córki musiała być twoja żona i to na pewno nie byłam ja. Dawno umarła, ożeniłeś się drugi raz i druga żona rozwiodła się z tobą, bo uważała, że masz za mało pieniędzy. A Bubel to właśnie jej brat.
Karpiowski rozważał przez chwilę tę kwestię. Skądś pobiło mu się nowe słowo.
— Szwagier…?
— Szwagier! — ucieszyła się Krystyna i mignęło jej, że jakiś pożytek z tego Bubla jest. — No popatrz, jednak coś sobie przypominasz! No więc Bubel, twój szwagier. Przyjechał wtedy, kiedy miałeś te pieniądze i nie można go było z nimi zostawić, więc powiedziałeś, że to jakoś załatwisz. Ukryjesz je. I ukryłeś…
— Gdzie? — zainteresował się Karpiowski.
Anielska cierpliwość Krystyny odrobinę nadpękła.
— Otóż to właśnie. Nie wiem, gdzie. Nie powiedziałeś mi. Nie mam pojęcia, co mogłeś z nimi zrobić, a trzeba je przecież odnaleźć. Rozumiesz to chyba?
— Pewnie, że rozumiem, mówiłem ci, że w demencję nie wpadłem! Też nie wiem, gdzie, w ogóle żadnych pieniędzy nie pamiętam. Czekaj, powtórz mi to wszystko jeszcze raz, ze szczegółami. Po kolei.
Cierpliwość szybko zagipsowała szparę, bo nie był to czas na kaprysy.
Wysłuchawszy relacji ponownie, Karpiowski zainteresował się wspólnikiem. Podobno miał coś takiego, kto to mógł być? Krystyna, niestety, nie wiedziała, nie wyjawił jej jego nazwiska. Szkoda. Być może, wspólnik coś wiedział…
— Miałam nadzieję, że może Chlup — wyznała z westchnieniem. — Ale tak nalegałeś, żeby nikomu nic nie mówić, że nie ośmieliłam się go zapytać. Teraz już przepadło. A myślałam, że może zwierzyłeś mu się albo spytałeś o radę… Miałeś do niego zaufanie.
— Miałem? Możliwe.
— I nawet nie wiem, jak te pieniądze wyglądały, w czym były. W worku? W walizce? W jakimś pudle…? Nie pokazałeś mi.
— Musiałem chyba zgłupieć. Wtedy, nie teraz. Bardzo mi przykro, ale nic z tego nie pamiętam i nic mi się nie przypomina…
Krystyna znów westchnęła.
— Nie, ja wiem. Nie w tym rzecz. Nie wymagam, żebyś sobie to wszystko przypomniał, chcę tylko, żebyś wiedział. I pomyślał. Myśleć umiesz, sam przyznajesz. Wiedząc o tej forsie, może po prostu zgadniesz, co z nią mogłeś zrobić. Co byś, na przykład, zrobił teraz?
— Teraz?
— Teraz. Wyobraź sobie, że musisz ją nagle ukryć. Gdzie?
Karpiowski odsunął krzesło od stołu i rozejrzał się dookoła. Kwestię posiadania i konieczności ukrycia jakiegoś pakunku rozumiał doskonale, co do skrytki jednakże, nic mu nie przychodziło do głowy. Zapewne prawdą jest, że dokonał kiedyś takich osobliwych czynów, ale teraz…?
— W domu? — spytał niepewnie.
Krystyna prawie podskoczyła na krześle i pomyślała z gniewem, że pamięć to ona sama traci. W jakim tam domu…
— Otóż nie. Czekaj, dokładnie. Powiedziałeś mi, że wyniosłeś to z domu i ukryłeś w bezpiecznym miejscu. Gdzie, na litość boską, mogłeś znaleźć bezpieczne miejsce? Nie w banku, to pewne, był już wieczór, a w dodatku mówiłeś, że to może być nie całkiem legalne. Więc gdzie? Nie byłeś brudny, w ziemi nie kopałeś. Heniu, kochanie, musimy to odkryć, szczególnie teraz, nie wiadomo przecież kiedy wrócisz do pracy, bo jeszcze i ta ręka…
— Powiedzieli, że zdejmą mi ten gips za dwa tygodnie… Nie, teraz to już tylko za dziesięć dni.
— Ale rehabilitacja też trochę potrwa. A zresztą, wszystko jedno, położyć krzyżyk na dwudziestu miliardach? To trzeba upaść na głowę!
— Upadłem — zwrócił jej uwagę Karpiowski. — Ale co do pieniędzy, mam wrażenie, że lepiej je mieć. No dobrze, będę sobie wyobrażał.
Krystyna popadła w przygnębienie.
— Najgorsze jest to, że chyba nikomu więcej o tym nie powiedziałeś, a jeśli tak, to tylko Chłupowi. Ale może ten twój wspólnik…? Niemożliwe, żebyś nigdzie nie miał jego nazwiska, musiałeś je gdzieś zapisać! W notesie, w jakichś papierach, notatkach… Słuchaj, przejrzyjmy wszystkie! Może tam coś będzie?
Przeciwko oglądaniu papierów Karpiowski nie miał nic, sam był ciekaw, co w nich znajdzie. Chętnie udał się z Krystyną do gabinetu.
Wszelkie jego dokumenty leżały uporządkowane, na samym wierzchu ozdabiał je wielki notes z licznymi nazwiskami i numerami telefonów. Mały notesik wrócił razem z pacjentem ze szpitala. Karpiowskiego zainteresowały ogromnie wydruki komputerowe z rozmaitymi wykresami, obliczeniami i Bóg wie czym jeszcze, z uciechą stwierdził, że je rozumie. Oderwanie go od zajęć zawodowych i przestawienie na życie towarzyskie kosztowało Krystynę trochę trudu, ale udało jej się wreszcie skupić jego uwagę na dużym notesie.
Większości uwiecznionych tam nazwisk w ogóle nie znała. Karpiowski nie znał żadnego i nikt mu się nie przypomniał. Krystynie opadły ręce. Tajemniczym wspólnikiem mógł być każdy z tych obcych.
Postanowiła w tę straszną sprawę wtajemniczyć Elżbietę.
Bardzo zadowolony z życia Karpiowski z szalonym zainteresowaniem czytał encyklopedię, a dwie konspiratorki usiadły w kącie przy kawie.
— Rany boskie — powiedziała ze zgrozą Elżbieta, wysłuchawszy okropnych wieści. — Raz w życiu ojcu udało się zarobić forsę…! Że też nie spytałaś tego Chlupa od razu! To jest prawda, że on jeden mógł coś wiedzieć…
— Sama sobie robię potworne wyrzuty, więc już daj spokój. Głupio mi było, bo twój ojciec tak nalegał na tajemnicę… Mówił, że to może być nielegalne.
— A pewnie, że nielegalne. Legalnie zdobyć taki szmal, to musiałby być zwyczajny cud. Czekaj, ze dwie godziny go wtedy nie było, nie?
— Mniej chyba. Najwyżej półtorej, a może i to nie. Nam się czas dłużył, bo pilnowałyśmy Bubla.
— Niechby godzinę — rozważała Elżbieta. — Pojechał, schował i wrócił. Gdzie w takim krótkim czasie można znaleźć pewną kryjówkę? W jakimś kościele? Na cmentarzu, w grobowcu? Nie mamy rodzinnego grobowca, łatwo dostępnego. I jak to mogło wyglądać? Chlupa już nie wskrzesimy, ale ten wspólnik też może coś wiedzieć, skoro ojcu to przyniósł… Mówiłaś, że przyniósł?
— Takie odniosłam wrażenie. Że przyniósł tego właśnie dnia i akurat Bubel się napatoczył…
— No więc przyniósł. Wiedział chyba, co niesie? Trzeba go znaleźć.
— Też tak uważam, ale jak?
Elżbieta zamyśliła się, w milczeniu popijając kawę. Myśleć umiała, doroślejsza była niż wskazywałby jej wiek, a rozwój intelektualny i duchowy zawdzięczała drugiej żonie swego ojca. Złej macosze. Druga żona była dla niej niedobra, można powiedzieć, biernie, dziecko nie obchodziło jej kompletnie, nie biła go i nie znęcała się nad nim, tylko po prostu zostawiała własnemu losowi. Wcześniej niż pisać Elżbieta nauczyła się dbać o siebie, zrozumiała, że jeśli się sama nie umyje, pozostanie brudna, jeśli nie zrobi sobie czegoś do jedzenia, pozostanie głodna, jeśli nie położy się spać w łóżku, odgniecie sobie kości na podłodze albo skrzywi szyję na fotelu. Jeśli zachoruje, przecierpi katusze, a może nawet umrze, czegokolwiek zaniedba, na niej samej się to odbije. Nie mając kogo pytać o radę, bo ojciec był ciągle straszliwie zajęty, musiała zdobywać wiedzę metodą prób i błędów, wyrobiła w sobie pomysłowość i poczucie odpowiedzialności. W dodatku nikt jej nie pilnował i nikt niczego nie zabraniał, mogła spokojnie wpaść w narkomanię, porzucić szkołę, zatonąć w szponach seksu, przystać do szajki przestępczej i wylądować w domu poprawczym. Nic takiego nie nastąpiło, być może dzięki lekturom.
Od najwcześniejszego dzieciństwa czytała mnóstwo i treściom, zawartym w książkach, wierzyła święcie. Szczęśliwie się złożyło, że zaczęła od utworów dość staroświeckich, w których zło było zawsze ukarane, a dobro nagrodzone, głupota szkodziła, rozum zaś pomagał, wzięła te wielkie prawdy pod uwagę i wychowała sama siebie na bazie wysokich kryteriów moralnych. Ponadto przeczytała olbrzymią ilość kryminałów, dostarczających całkiem niezłej wiedzy o życiu, a także skorzystała z doświadczeń głupszych od siebie koleżanek i przyjaciółek. Razem wziąwszy, mogła teraz omawiać poważne sprawy z Krystyną, jak równy z równym.
— Notes, oczywiście, nic ojcu nie mówi — rzekła wreszcie z namysłem. — Ale tobie trochę…?
— Jednych znam, o drugich słyszałam — odparła Krystyna. — Pozostaje co najmniej połowa obcych kompletnie. Wśród nich… oczywiście…!
— No więc właśnie. Spróbujmy wykreślić znajomych i poszukać po obcych. Innego sposobu na razie nie widzę.
— Myślisz, że ten nielegalny wspólnik tak od razu przyzna się do siebie? — spytała niepewnie Krystyna, wracając z wielkim notesem Karpiowskiego. — Może się wyprzeć i co nam to da?
— W każdym razie zostanie mniejszy tłum. Część tego rozgryziemy, a zastanowimy się potem. Spróbujmy! W pierwszej kolejności won dyrektorów…
Praca okazała się przerażająco kłopotliwa. Karpiowski, mimo zasmakowania w damskim towarzystwie, grzecznie poszedł spać, a one obie siedziały do trzeciej w nocy. Wypiły morze kawy, Krystyna wspomogła nawet napój koniakiem, a rezultaty wciąż były wątpliwe, może dlatego, że od znajomych trudno się było odczepić.
— No to co, że dziwkarz, no to co, że lata! — buntowała się Elżbieta. — Biznesy się robi inną częścią anatomii, jedno drugiemu nie przeszkadza!
— Ale głupia jesteś, ja go znam, on niezdolny do myślenia powyżej pasa! — przekonywała ją zirytowana Krystyna. — Tak mu do interesów, jak mnie do Einsteina! Mowy nie ma!
— No dobrze, a ten Walczak…?
— Śmierdzący tchórz.
— Polatowski…
— Praworządny kretyn. Nawet przez jezdnię na pasach przechodzi!
— Krucznik też nie. Podrywał drugą żonę, sama widziałam. Z ojcem się nie lubili…
— Toteż mówię, zostawmy znajomych! Sprawdźmy obcych!
Po wykreśleniu znajomych w notesie pozostało sto jedenaście nazwisk całkowicie obcych. Ponadto wyłoniła się trudność dodatkowa.
— Ciekawa rzecz, kto to jest Basiulka — zauważyła Krystyna kąśliwie. — Znasz taką? Zaczynam myśleć, że amnezja twojego ojca może przynieść pewne korzyści. Basiulki też nie pozna…
— Pewnie, że nie. Daj spokój, nie czas teraz na uczucia osobiste. Gorzej, że tu jest tylko M. O. Kto to może być? Przecież nie Milicja Obywatelska!
— Zadzwonimy i dowiemy się. Basiulka… Cholera.
— Wiem, co zrobić! — dokonała nagle odkrycia Elżbieta. — Zadzwonimy do pracy, złapiemy tego Maślakowicza i zapytamy, kogo zna. Rozgryzie nam tych obcych, przynajmniej część. Bo to mogą być same służbowe.
— Z Basiulką na czele… Owszem, to ma sens. Potem już trzeba będzie z każdym rozmawiać w cztery oczy.
— I kto się nagle wzbogacił! Popytać dyplomatycznie…
Omal nie rozpoczęły rozmów telefonicznych o trzeciej w nocy, zdołały się jednak zreflektować. Do katorżniczej pracy przystąpiły nazajutrz, podzieliwszy się nazwiskami. Maślakowicz, współpracownik Karpiowskiego, okazał się bardzo przydatny, ze stu jedenastu nazwisk odpadło trzydzieści siedem, stanowiących wyłącznie luźne kontakty służbowe. Reszta reagowała przyzwoicie, pozwalając się rozszyfrować, obie bowiem na samym wstępie wygłaszały przemówienia wyjaśniające jednakowej treści:
— Przepraszam pana, mój mąż (ojciec), Henryk Karpiowski, stracił pamięć na skutek wypadku. Próbuję odtworzyć jego przeszłość i kontakty według notesu, którego on sam nie rozpoznaje. Może to coś da. Czy zechce pan (pani) pomóc? Nie było osoby, która na takie dictum odmówiłaby udziału w terapii, tyle że emocje prezentowano rozmaite i co najmniej połowa rozmów przeciągała się zastraszająco. Wszyscy chcieli wiedzieć: jak to się stało; jak się ta amnezja objawia; czy Karpiowski umie mówić; kiedy sobie wszystko przypomni; czy można się z nim zobaczyć; czy trafi do domu, jeśli wyjdzie na miasto; czy potrafi się podpisać; czy samodzielnie korzysta z łazienki; czy próbowano kuracji wstrząsowej; czy nie mógłby wystąpić w telewizji, bo to byłoby strasznie fajnie; i jak to w ogóle może być, żeby własnej rodziny nie poznawał.
Proponowano też: lot na dużej wysokości, myląc zapewne amnezję z kokluszem; seans hipnotyczny; Tworki (delikatnie i za pomocą omówień); elektrowstrząsy; powtórzenie katastrofy samochodowej; wizytę w ogrodzie zoologicznym (rozmówca nie podał przyczyny, dla której miałoby to pomóc. Bąkał coś o małpach. Być może miał na myśli słonie, które odznaczają się znakomitą pamięcią.); zamknięcie w klasztorze; wreszcie nabycie kota, bo koty same z siebie odkrywają chore części człowieka.
Wyłącznie na tę ostatnią radę Krystyna i Elżbieta mogły odpowiadać, że sprawa załatwiona, bo kot w domu jest.
Dalszym rezultatem tej społecznej życzliwości było przedłużenie czasu badań i dociekań do całych czterech dni, aczkolwiek obie poświęcały się zajęciu bez reszty, oraz gwałtowny wzrost rachunków telefonicznych, aczkolwiek Krystyna, bez żadnych skrupułów, usiłowała dzwonić także ze swojego wydawnictwa.
W ostatecznym efekcie zostało im sześć nazwisk nie rozwikłanych, sześć osób nieosiągalnych, pięciu facetów i jedna baba, co do których nadal nie było wiadomo, kim są i jakie więzy łączyły ich z Karpiowskim. Basiulka, na szczęście, została wyjaśniona, wyszło na jaw, że tym mianem obdarzana była protetyczka dentystyczna, kuzynka kolegi z pracy, doskonała w swoim fachu, zarazem jednak prezentująca sobą sto dziesięć kilo żywej wagi i wiek powyżej średniego. Krystyna uznała ją za istotę niegroźną.
— No i leżymy — rzekła z goryczą Elżbieta przy obiedzie. — Myślałam, że mam niezły pomysł, a tu klops. Sprawdziłam ostatniego, wyjechał półtora miesiąca temu, żona mówi, że w nieznanym kierunku. Opuścił kraj. Ojca nie zna, znaczy, ta żona nie zna, i w życiu o nim nie słyszała.
— Który to? — spytała cierpko Krystyna.
— Restner. U ojca zapisany jako Kazio R. R znaczy Restner.
— Cholera. Tyle roboty na nic…
— A co właściwie robicie? — zaciekawił się Karpiowski, w olśniewającym tempie wracający do życia. Ściśle biorąc, przystosowujący się do życia na bieżąco, bez przeszłości. Codzienne zabiegi terapeutyczne znakomicie zwiększały jego wiedzę o świecie i racjonalnie łączyły go ze społeczeństwem, w najmniejszym stopniu nie dotykając pamięci.
Elżbieta i Krystyna popatrzyły na siebie.
— Powiemy mu, co? — podsunęła Elżbieta niepewnie.
Krystyna po krótkim namyśle kiwnęła głową.
— Powiedziałam jej o tej forsie — rzekła z determinacją. — Razem szukamy…
— O tej, którą ukryłem? — przerwał z zainteresowaniem Karpiowski. — O tych miliardach?
— No właśnie…
— A ona nie rozgada?
— Tato…! — oburzyła się Elżbieta.
— Nie znasz własnej córki? — zgorszyła się równocześnie Krystyna. — Co jak co, ale język za zębami to ona umie trzymać.
— Poważnie? Znam ją, oczywiście, ale krótko…
— O Jezu…
— No dobrze, ja ją znam dłużej. Nie rozgada. I obie razem…
Karpiowski sięgnął po klopsiki w sosie.
— Mogę sobie dołożyć? To nadzwyczajnie dobre. Czy ja to zawsze lubiłem?
— Owszem. Zawsze byłeś mięsożerny. Gust ci się wcale nie zmienił. Weź więcej sałaty.
— Sałatę też lubiłem?
— Nie. Ale teraz możesz polubić. Zdrowiej ci wyjdzie.
— No dobrze, spróbuję. Wiec co robicie? Mów dalej, ja pamiętam, na czym stanęłaś.
— Ale ja nie pamiętam…
— Że powiedziałaś Elżbiecie o forsie. I co?
— Rany boskie, i pomyśleć, że przedtem ojciec był roztargniony! — powiedziała Elżbieta z podziwem. — Popatrz, trzyma się tematu jak rzep psiego ogona. Już przedwczoraj zauważyłam, pamięta każde słowo!
— Coś przecież muszę pamiętać — zauważył Karpiowski pouczająco. — Mam pracowity mózg, tak mi wczoraj powiedzieli w klinice. Wymaga pożywki, tyle mu odpadło, że teraz karmi się dniem dzisiejszym. No więc powiedziałaś Elżbiecie i co?
Krystyna odetchnęła głęboko.
— I staramy się znaleźć tego twojego cholernego wspólnika. Wychodzimy z założenia, że miałeś zapisany co najmniej jego telefon. Wzięłam twój notes, dzwonimy pod wszystkie numery i sprawdzamy, kto jest kim. Odpadło nam już dwieście czterdzieści osiem osób, zostało sześć sztuk nie do ugryzienia.
— I po co wam ten wspólnik?
— Powinien wiedzieć, co do ciebie przyniósł — włączyła się Elżbieta. — Może nam powiedzieć, jak to wyglądało. Dalej miałyśmy zamiar wyciągać jakieś twórcze wnioski, ale, jak słyszysz, zastopowało nas radykalnie. Sześć sztuk niedostępne.
— Bo co?
— Bo albo nie ma ich wcale, nie sposób się dodzwonić, albo cię wcale nie znają i nie wiedzą, o co chodzi. Dokładnie mówiąc, jedna żona cię nie zna, reszty wcale nie ma.
— Może umarli? — wysunął supozycję Karpiowski.
— A diabli ich wiedzą — warknęła z gniewem Krystyna.
— Może wyjechali i domy puste stoją.
— Jeden się wyprowadził — przypomniała Elżbieta.
— Numer należy do kogoś innego. Poprzedniego właściciela wcale nie znają.
Karpiowski w zadumie przegryzał klopsiki sałatą.
— Byłem w pracy — oznajmił znienacka. — Wczoraj, po drodze z kliniki. Cholernie śmiesznie, wszyscy mnie poznali i wcale nie mieli pretensji, że ja ich nie. Przedstawili się, wszystkich pamiętam, podobno jeden mnie nie lubi, ale nie wiem dlaczego. Wrócę tam bez problemu, już wiem, co robiłem i po co, to łatwo zrozumieć. Może mi powiedzą, czy ktoś tam ze mną czegoś nie załatwiał. Jeżeli robiłem interes…
Urwał nagle, popatrzył na wpatrzone w niego wielkimi oczami prawie żonę i córkę.
— W encyklopedii już jestem przy pe. Nic mi się nie Przypomina, ale wszystko pamiętam. Rozumiem, że jeśli robiłem interes, musiałem być przy tym dodatkowo zajęty. Może się zwalniałem z pracy, może gdzieś wyjeżdżałem, może ktoś do mnie dzwonił albo ja do kogoś. Powinni to pamiętać, Powiedzą mi.
— O Boże, Heniu, mówiłam to przecież! — ożywiła się SWałtownie Krystyna. — Nawet bez pamięci, możesz pomóc! Pójdziesz między ludzi…
— I cokolwiek ci powiedzą, wszystko nam powtórzysz! — ucieszyła się Elżbieta. — A potem razem będziemy wyciągali wnioski! Mój Boże drogi, tato, cały umysł ci wraca!
— Umysłu, moja córko… Jesteś moją córką, ciekawa rzecz… Wiem, skąd się biorą córki. I synowie. W ogóle dzieci…
— Bociany przynoszą — wyrwało się Elżbiecie ze straszliwą siłą.
Karpiowski zainteresował się zgoła niebotycznie.
— Co? Bociany? To ptaki. Gnieżdżą się na kominach, pniach, dachach… Tak było w encyklopedii i znalazłem tu atlas ptaków. Jedzą żaby. Co to ma wspólnego z dziećmi?
Trzech kwadransów było potrzeba, żeby dorosłemu mężczyźnie przekazać wiedzę, powszechną wśród przedszkolaków, z uwzględnieniem przekroju historycznego i geograficznego, z francuskimi dziećmi w kapuście, z postępem ostatnich dziesięcioleci i całym zestawem bajek, legend, mitów i klechd. Karpiowski uparł się, że chce zobaczyć prawdziwą wieś, otumaniona sytuacją Krystyna usiłowała wyjaśnić mu, że najpierw powinni odzyskać samochód. Już załatwia, ubezpieczeni byli, pojazd po wypadku poszedł do kasacji, jakieś pieniądze dostaną, odkupią sobie nowy. Do diabła z dziećmi i bocianami, niech wrócą do aktualnego tematu!
Karpiowski bezbłędnie pamiętał, na czym stanęli. — Umysłu, moja córko, to ja nie straciłem. On jest, tak twierdzą lekarze. I działa. Tylko nie chce pamiętać przeszłości. Za to szybko się uczy tego, co przedtem umiał i dzięki temu będę mógł wrócić do pracy, jak tylko zdejmą mi ten głupi ciężar z ręki. Więc nie uważaj mnie za półgłówka. Bardzo dobrze, że znasz sprawę, wspólnymi siłami zdołamy może odzyskać ten cały majątek. Jeżeli schowałem go w bezpiecznym miejscu… Nie byłem chyba przedtem kretynem…? — Nie — powiedziały z lekkim wahaniem obie równocześnie, Krystyna i Elżbieta.
— No to powinien leżeć spokojnie. Nic się nie martwcie, znajdziemy go…

Nazajutrz po zdjęciu gipsu i stwierdzeniu, że lewej ręce Karpiowskiego potrzeba jeszcze dwóch tygodni na powrót do przeciętnej sprawności, wczesnym wieczorem zadzwonił telefon. Krystyna podniosła słuchawkę.
— Czy zastałem Henryka? — spytał ktoś z tamtej strony.
— Owszem — odparła niepewnie. — Ale nie wiem, czy pan się z nim dogada.
— Dlaczego?
— Rozmawiał pan z nim już po wypadku?
— Po jakim wypadku?
— O Boże, to pan nic nie wie…
— Kto to? — zaciekawił się Karpiowski, który sztukę posługiwania się telefonem miał już w pełni opanowaną. — Do mnie?
— Co mam wiedzieć? — zaniepokoił się podejrzliwie rozmówca Krystyny. — Coś się stało?
Krystyna zaczęła rozmawiać na dwa fronty.
— Do ciebie, ale zaczekaj, niech mu powiem. To nie do pana. Teraz do pana. Henryk miał kraksę, już jest zdrowy, ale stracił pamięć…
— Kto to jest? — spytał Karpiowski.
— Nie wiem. To nie do pana. Zdejmij z regału tego kota…! To nie do pana…
— Jak to, stracił pamięć? Co to znaczy?
— No zwyczajnie, amnezja wsteczna. Nie wiedział nawet, jak się nazywa…
Karpiowski odłożył słownik wyrazów obcych, podniósł się z fotela i ostrożnie sięgnął po kota, który spacerował wzdłuż półki, zastawionej ozdobnymi kuflami do piwa, stanowiącymi własną kolekcję pana domu z nie pamiętanych czasów. Kolekcja mu się podobała, pochwalił sam siebie za ten rodzaj zbieractwa i postanowił je kontynuować.
— A teraz już wie?
— Tak, ale trzeba mu to było powiedzieć. Daj mu kłębek, niech tam nie włazi… To nie do pana. Znaczy, teraz owszem, do pana. Nie poznaje nikogo ze znajomych, nie pamięta nic z przeszłości i jeśli chce pan z nim rozmawiać, musi pan się z tym liczyć.
Karpiowski postawił kota na podłodze i rzucił mu do zabawy twardo zwinięty kłębuszek wełny. Rozmówca Krystyny wydawał się oszołomiony.
— Rany boskie, ale numer… To okropne! No nic, ja spróbuję, niech go pani da do telefonu…
Dopiero przekazawszy Karpiowskiemu słuchawkę, Krystyna pomyślała, że należało wybadać tego dzwoniącego. Ktoś nowy, skoro nie słyszał o katastrofie, a zarazem znajomy, skoro jest z Henrykiem po imieniu, może wchodzi w skład tych sześciorga niedostępnych? Co za głupotę popełniła, jeśli Henryk go nie zapyta…!
Kot wturlał kłębuszek za donicę z fikusem i nie mógł go dosięgnąć. Obraził się, porzucił zabawę, wskoczył na fotel Karpiowskiego i zaczął się myć. Zdenerwowana niedopatrzeniem Krystyna odzyskała nagle rozum, popędziła do sypialni i chwyciła słuchawkę drugiego aparatu.
— Heniu, niech ja skonam, ty naprawdę nic? — mówił z przerażeniem facet z tamtej strony. — Jasny piorun, a ja cię tu chciałem ściągnąć!
— Gdzie ściągnąć? — zainteresował się Karpiowski.
— Tu, do Amsterdamu. Tu jest giełda…
— Wiem, co to jest giełda — zapewnił go Karpiowski z wielkim zadowoleniem. — Ty, a w ogóle kto ty jesteś? Skąd my się znany?
— Kurczę nie myte… Kazio Restner. Mówi ci to coś?
— Nic kompletnie. Chociaż nie, czekaj, raz to chyba słyszałem…
— Raz…! Kota masz…?
— Mam, tu siedzi, na fotelu.
— Niech ja skonam…
Krystyna uznała za słuszne się wtrącić.
— Proszę pana, ja tu trzymam drugą słuchawkę… Kota mamy swoją drogą, ale muszę panu chyba wyjaśnić. Znam pańskie nazwisko z notesu Henryka, staramy się odtworzyć grono jego znajomych, bo on sam nikogo nie pamięta.
— Czekaj, Krysiu — powiedział Karpiowski łagodnie. — Kazio, mówisz… Może być. I co?
— Jakie co?
— No, dawaj resztę. Skąd się znamy i tak dalej.
— Ze średniej szkoły — odparł ponuro Kazio z Amsterdamu. — Nie widzieliśmy się parę lat. ale to dawniej, a ostatnio owszem, często. I w dniu mojego wyjazdu…
Krystynie dzika emocja przeleciała po plecach.
— A kiedy pan wyjechał? — spytała pośpiesznie.
— W maju. Niedługo będzie dwa miesiące. A co…?
— O Boże…! I był pan u Henryka w dniu wyjazdu? Tu, w domu?
— No byłem. A co…?
Karpiowski przestał się wtrącać i słuchał z zaciekawieniem.
— Proszę pana — powiedziała Krystyna błagalnie. — To strasznie ważne… Czy pan czegoś Henrykowi nie przyniósł?
Kazio z Amsterdamu zamilkł nagle. Przez chwilę nie odpowiadał.
— Halo! — krzyknęła Krystyna rozpaczliwie. — Jest pan tam? Halo!
— Jestem, jestem…
— Niech pan powie! Przyniósł mu pan co?
— A co…? — spytał odległy Kazio jakoś bardzo ostrożnie.
Karpiowski znów się odezwał.
— Ty, słuchaj. Ja pamięć straciłem, ale klepek mi nie brakuje. Jakbyś mi nic nie przyniósł, tobyś teraz powiedział, ze nie i cześć. Znaczy, przyniosłeś…
— Ty kota masz całkiem?! — wysyczał wściekle Kazio.
— Śpi na fotelu. Czy myśmy wspólnie coś zrobili? Nie mów, co, mnie wszystko jedno, ale moje dziewczyny szukają takiego, który wspólnie ze mną zrobił ten taki… no, interes.
— I po cholerę szukają?!
Krystyna z całej siły starała się odzyskać zimną krew.
— Bo to, co pan przyniósł, zginęło. I chcemy się dowiedzieć, jak wyglądało.
— Ja im, rozumiesz, trochę powiedziałem — podjął Karpiowski. — Znaczy nie tak, podobno powiedziałem coś Krysi tuż przed tym moim wypadkiem. Strasznie mało. Tyle teraz wiem, ile ona mi powtórzyła. A Krysia powiedziała Elżbiecie, to moja córka…
— Wiem.
— Co ty powiesz? Skąd wiesz?
— Byłem na jej chrzcinach. Zaprosiłeś mnie.
— Coś takiego…! To bardzo dobrze. No i fakt, to przyniesione zginęło…
— Czekaj, bo teraz dech mi zaparło. Rany boskie…! Poważnie…? Zginęło…? Ty się nie wygłupiasz…?!
W głosie Kazia z Amsterdamu brzmiała szczera zgroza i już nie trzeba było go pytać, czy to on jest poszukiwanym wspólnikiem. Krystyna zdecydowała się rozmawiać z nim otwarcie. Uściśliła informacje i poprosiła o pomoc w kwestii odnalezienia bezpiecznego miejsca.
— No więc, to była teczka — rzekł z westchnieniem wstrząśnięty nowinami Kazio. — Dosyć duża, skórzana, zniszczona i stara, jedno ucho się ledwie trzymało, taką akurat miałem. Bardzo wypchana i cholernie ciężka, ze dwadzieścia dwa kilo albo coś koło tego. Nie mam zielonego pojęcia, co on mógł z nią zrobić.
— A co zrobiłem, jak przyniosłeś? — spytał Karpiowski.
— Postawiłeś na podłodze pod biurkiem. Przy biurku siedziałeś. Rany, cholernie głupio tak do człowieka gadać… no, chyba że był na ciężkiej bani. Będę myślał, że byłeś na bani z przerwą w życiorysie, bo ta twoja pamięć w głowie mi się nie mieści.
— Żebyś ty wiedział, jak mnie głupio…
Pod koniec tej trzyosobowej pogawędki wróciła do domu Elżbieta. Zorientowała się w sytuacji od razu i czekała na koniec niemal bez tchu, siedząc na poręczy fotela i mechanicznie głaszcząc kota. Krystyna na jej widok zdążyła zakryć dłonią membranę i wysyczeć:
— Wspólnik…!
Wiedziała zatem, że coś ważnego nastąpiło. Niecierpliwie milczała, starając się nie przeszkadzać. Zerwała się na równe nogi, kiedy Krystyna i Karpiowski równocześnie odłożyli słuchawki.
— No więc jakiś postęp jest — rzekła z ożywieniem Krystyna, wracając z sypialni. — Teczka, wielka, pękata i ciężka. Czarna. Henryk miał ją pod biurkiem.
— Pod biurkiem…! Zgadza się, siedział przy biurku, jak mu powiedziałam, że Bubel przyjechał! Pamiętam to doskonale!
— Ja też pamiętam. Siedział. Ale teczki nie widziałam. Jednakże, skoro była ciężka, nie mógł nią machnąć i w sekundę gdzieś wtrynić…
— No to przecież mamy już uzgodnione, że wyniósł ją z domu!
— Wywiózł. I teraz dojść, dokąd…
— W każdym razie wiemy przynajmniej, czego szukać — orzekła Elżbieta pocieszająco i zdjęła kota z fotela. — Nie jadę na żadne wakacje, nie zostawię cię samej z taką zgryzotą. Tato, siadaj i myśl! Co byś zrobił z ciężkim, pękatym bałwanem…?

Decydujący krok do przodu uczyniony został przypadkiem.
Krystyna wstąpiła do kliniki, żeby zabrać męża do domu Po zabiegach leczniczych, i trafiła na chwilę obecności pana profesora, żywo zainteresowanego kwestią amnezji. Dyskutowali sobie, razem z lekarzem prowadzącym, o szansach pacjenta i bez oporu włączyli w dyskusję jego młodą i piękną żonę. Każdemu normalnemu mężczyźnie miło jest pogawędzić z atrakcyjną kobietą.
— Intryguje mnie, panie profesorze, jedna rzecz — wyznał lekarz prowadzący. — Pierwsze słowo, wypowiedziane przez chorego. W chwili utraty przytomności i później, po jej odzyskaniu. Powtórzył je kilkakrotnie.
— Jakie słowo?
— Chlup. Nazwisko konkretnej osoby.
— Proszę…?
— Chlup.
— Jak to. Chlup…
— To był przyjaciel mojego męża, panie profesorze — włączyła się Krystyna. — Tak się nazywał, Seweryn Chlup.
— Dlaczego mówi pani w czasie przeszłym?
— Bo on już nie żyje. Umarł dokładnie w chwili, kiedy mąż oprzytomniał. Miał wylew.
— Widzieli się?
— Tak, przez jeden wieczór…
— Ale pacjent nie kojarzył — wtrącił lekarz. — Słowo nic dla niego nie znaczyło, człowieka nie poznał. Nie widział związku jednego z drugim.
— Słowo musiało coś znaczyć, skoro je wypowiadał. Osobiście i, oczywiście, nie wiążąco, byłbym zdania, że stanowiło jego ostatnią myśl w chwili katastrofy. Z jakichś powodów ów… hm… Chlup… był dla niego bardzo ważny. To przyjaciel, mówi pani…? Czy nie miał z nim jakichś kłopotów? Martwił się może o niego? Do niego się śpieszył?
— Śpieszyć się, śpieszył, ale nie do Chlupa — odparła Krystyna powoli, nagle zamyślona. — A ważny…? Mógł być…
Na siedzącego w tym samym pokoju Karpiowskiego nikt nie zwracał uwagi. On sam przysłuchiwał się dyskusji z wielkim zainteresowaniem. Coraz więcej dowiadywał się o tym facecie, którym podobno był, coraz lepiej go poznawał. Pamiętał o finansowym nieszczęściu, jakie spadło na rodzinę, i z tą rodziną czuł się już ściśle związany, zgodnie z obietnicą starał się myśleć, wnioskować i odgadywać.
— Chlup — powiedział znienacka w zadumie.
— O, właśnie! — podchwycił żywo lekarz, odwracając się ku niemu. — Tak to wyglądało, Chlup i Chlup…
— A co pan sam o tym myśli? — spytał z naciskiem profesor. — Rozumie pan przecież, o czym mówimy?
— Mojej córce muszę tłumaczyć, że nie zidiociałem — skrzywił się Karpiowski — ale panu, specjaliście, chyba nie…? Owszem, rozumiem. Tego Chlupa nie pamiętam, wiem, że raz go widziałem, to mało trochę. Ale słowo… Mam wrażenie, że gdzieś mi tkwi, powiedzieć, że wydaje mi się znajome, to za wiele. Istnieje po prostu. Jestem przekonany, że musiało oznaczać coś ważnego. Krysiu…
Krystynie na twarzy zaczęły różowieć wypieki.
— Panów obowiązuje tajemnica lekarska? — spytała szybko. — Otóż… chyba powiem. Bardzo proszę zachować to przy sobie… Mój mąż w ostatniej chwili, tuż przed wypadkiem, miał w domu pieniądze. Dość dużą sumę. Z pewnych względów musiał ją wynieść, nie mógł zostawić, no i wyniósł i gdzieś ukrył. Nie wiemy, gdzie. Powiedział mi o tym post factum, to znaczy po wyniesieniu i ukryciu, i użył określenia: w bezpiecznym miejscu. Zaraz potem się rozbił. Czy jest możliwe… czy może to oznaczać… że jego najlepszy przyjaciel, Chlup, miał z tym coś wspólnego…?
— Interesujące — zaopiniował profesor.
— Czy pan z tym Chlupem… — zaczął lekarz, zwracając się do Karpiowskiego i zreflektował się nagle. Odwrócił się do Krystyny, która z pamięcią kłopotów nie miała — …był bardzo ściśle związany? Wzajemne zwierzenia, wzajemne zaufanie? Radził się go…?
Krystynie serce już łomotało, dwadzieścia dwa miliardy złotych niewyraźnie majaczyły na horyzoncie. Kto wie…? Może on Chlupa złapał…? Boże wielki, czemuż zwlekała, czemuż go nie spytała od razu…?!
— Tak. Ustawicznie. Podtrzymywali się na duchu. Jakieś coś mieli w sobie jednakowego, jeden bez drugiego żyć nie umiał. Chlup u nas bywał, pocieszali się, radzili, wymieniali poglądy, no, przyjaciel najlepszy! Czy panowie sądzą…? No, jeśli jakaś myśl w nim tkwiła…
— Czy mąż tymi pieniędzmi, o których pani wspomina, był bardzo przejęty?
— Absolutnie. Każdy by był przejęty.
Lekarz pomyślał, że musiała to być niezła forsa. Ciekawe, co się z nią stało…
— Załóżmy, że myślał o nich w drodze powrotnej — rozważał profesor. — Załóżmy, że istotnie ów Chlup miał z nimi coś wspólnego. Załóżmy, że istniały wielkie napięcia i na tej ostatniej myśli świat mu się urwał. Powtórzył ją bezwiednie. Jedyne wrażenie z przeszłości, jakie mu zostało, amnezja to dziwna rzecz i rozmaitymi drogami chodzi. Owszem, nie wykluczam. Jeśli pozostała państwu jakaś nie wyjaśniona sprawa, istnieje duże prawdopodobieństwo, że związany z nią był Chlup…
I tu Krystynę nagle olśniło.

Ciąg dalszy dyskusji odbył się już w domu i włączyła się do niego Elżbieta. Też zamajaczył jej na widnokręgu olbrzymi majątek, przejęła się i nabrała wielkiej nadziei.
— Czy amnezja jest zaraźliwa? Jak mogłyśmy zapomnieć, słyszałyśmy to przecież obie!
— Ty też…?
— No pewnie! I zapomniałam, nie zwróciłam uwagi, bo zaraz potem ojciec zaczął liczyć! A to musiało coś znaczyć, teraz pamiętam doskonale, wszystko twoje u mnie bezpieczne, tak powiedział! Myślałam wtedy, że chce go tylko uspokoić, no, napełnić poczuciem bezpieczeństwa…
— Też mi się tak wydawało…
— Teraz już jestem pewna, że ojciec z tym nabojem poleciał prosto do Chlupa. Ze wszystkim leciał do Chlupa i odwrotnie. Musiał mu to dać na przechowanie! Trzeba natychmiast spróbować!
— Chlupowa… — wyszeptała martwo Krystyna. — Jak sobie to próbowanie wyobrażasz?
— Nie wiem. Pomyślmy…
— Nie znam Chlupowej — przypomniał Karpiowski. — Mieliśmy iść do niej z wizytą. Podobno, tak mówiłyście, tylko Krysi nie lubi.
— Z wizytą, oczywiście! Trzeba tam pójść. Ona nikogo nie lubi, nie tylko Krysi.
— Mnie też?
— Ciebie zawsze uważała za głupiego wypędka — rzekła Krystyna bez ogródek. — Stanowiska nie masz, majątku nie masz, znajomości nie masz, pożytku z ciebie żadnego…
— Skąd wiesz?
— Sam mi mówiłeś. Chlup ci to wyznał, bo między wami panowała szczerość nadnaturalna. Za jakiegoś Jacka uchodziłeś przez telefon, jak dzwoniłeś do niego i ona odbierała.
— Skomplikowane dosyć. Ale w obliczu takiej przyjaźni mogłem mu to dać. Nie wiem, czy dałem, ale mogłem.
— Ojciec miał mało czasu — rozważała w skupieniu Elżbieta, popijając po odrobinie gorącą herbatę. — Bubel spadł nam na głowę znienacka. Na drugi dzień rano wszyscy się rozjeżdżali, to znaczy was obydwoje wynosiło, został jeden wieczór. Wypchana teczka, ciężar cholerny, no, chłop uniesie, ale daleko z tym nie poleci…
— Mógł jechać samochodem — zaprotestowała Krystyna. — J pojechał, o ile sobie przypominam.
— Do Chlupa…
— I w każde inne miejsce!
— Co tak się trzymasz innych miejsc, sama pomyślałaś o Chlupie, dlaczego teraz nagle jesteś przeciwna?
— Przerażona. Nie jestem przeciwna, tylko przerażona. Teraz właśnie pomyślałam o Chlupowej. Już ona nam na rękę nie pójdzie, nie ma obawy.
— Myślisz, że ona w ogóle może o tym wiedzieć? — zainteresował się Karpiowski i dolał sobie herbaty. — Jaka to ładna rzecz — dodał, obmacując kaptur z chińskiej tkaniny, nasadzany na czajnik i trzymający ciepło. — I bardzo praktyczne. Skąd to mamy?
— Matko jedyna… Sam osobiście przywiozłeś z Danii.
— To nie głupi byłem. Co do tej Chlupowej… Wnioskuję, że ona do tajemnic dopuszczana nie była?
— Wnioskowanie idzie ci całkiem nieźle — pochwaliła Krystyna. — Nie była i jeśli dałeś teczkę Sewerynowi, a coraz bardziej jestem pewna, że dałeś, to równie pewne jest, że przed nią to ukrył.
— Znaczy, ona nie wie?
— Powinna nie wiedzieć.
— To komplikuje sprawę jeszcze bardziej. I mówisz, że nam na rękę nie pójdzie. Nie pomoże.
— Raczej zaszkodzi. Spytać ją…? Też źle… Nie, nie wiem, co zrobić.
— Tadzio — powiedziała znienacka Elżbieta.
— Co Tadzio?
— A jakby tak wtajemniczyć Tadzia? Z Chlupową są na noże, tak mi jakoś wyglądało, może zyskamy w nim sprzymierzeńca?
— Zanim coś zrobicie, lepiej się jeszcze zastanówmy — powiedział Karpiowski rozsądnie. — Nie można chyba iść do kogoś i wmawiać mu, że coś ma, jeśli on tego wcale nie ma. Czy ja na pewno dałem to Chlupowi?
— Co jak co, ale charakter ojcu został — mruknęła z rozgoryczeniem Elżbieta. — Toteż mówię, poprosić Tadzia, żeby sprawdził, czy tam u nich nie leży stara teczka ze złotem i dolarami. Wszystko wskazuje na to, że leży, a Tadzio zachowa się przyzwoicie.
— Skąd wiesz?
— Znikąd nie wiem, ale tak mi się wydaje. A swoją drogą z wizytą iść trzeba…

Z wizytą postanowili iść we troje, Karpiowski, Elżbieta i Bubel, który dzwonił codziennie i radośnie uchwycił pretekst, żeby przyjechać bodaj na dwa dni. Z Tadziem umówiono się telefonicznie, miał przybyć w parę minut później.
W oczekiwaniu na Bubla gorączkowo rozważano szczegóły. Jak się właściwie chodzi z wizytą kondolencyjną? Karpiowski i Bubel w czarnych garniturach, to pewne, Elżbieta może pożyczyć od Krysi czarną kieckę, ale co dalej? Idąc z normalną wizytą, bierze się kwiaty, ewentualnie czekoladki, ewentualnie butelkę wina, a z kondolencyjną co…? Może też kwiaty, ale jakie? Żałobne? Wieniec…?
I czy uprzedzić jakoś panią domu? Zapowiedzieć wizytę, zaprosić się samemu? Czy może raczej brać ją z zaskoczenia…?
— Ja bym nie uprzedzała — ostrzegła Elżbieta, upychająca w otwieranej salonowej kanapie całą kolekcję kamieni półszlachetnych i ozdobnych w rozmaitej postaci. — Ona może zwyczajnie odmówić i wtedy tracimy szansę. Lepiej z zaskoczenia, tylko przedtem trzeba sprawdzić, czy jest w domu, bo ona różnie pracuje. Żeby nie wyszło, że my przychodzimy, a ona właśnie idzie do pracy. Bubel zostanie najwyżej jeden dzień dłużej.
— Jesteś pewna, że on nie wie, że ta kanapa się otwiera? — spytała niespokojnie Krystyna.
Elżbieta zamknęła kanapę i usiadła na niej.
— Nie wie, jestem pewna. Podglądałam, jak kiedyś próbował. Te wichajstry do zamykania są całkiem niewidoczne. No, chowaj dalej co popadnie, a ja pojadę postróżować nad tą megierą. Całe szczęście, że mam wakacje…
Donos Elżbiety, że pani Bogusia właśnie wróciła z pracy, wykluczone jest zatem, żeby się do niej ponownie w dniu dzisiejszym udała, zmobilizował rodzinę. Karpiowski i Bubel czekali w gotowości, Tadzio trwał przy telefonie, Elżbieta musiała się jeszcze przebrać na czarno. W charakterze żałobnego kwiecia wystąpił bukiet białych kalii, przewiązanych fioletową wstążeczką.
— Więcej to wygląda ślubnie niż pogrzebowo — skrytykowała Krystyna, jadąca razem z nimi z zamiarem przeczekania wizyty w małej pobliskiej kawiarence.
— W Japonii biały kolor oznacza żałobę — zaprotestowała Elżbieta. — Poza tym fioletowe do żałoby pasuje nawet i u nas. Kretyństwo z tą kiecką. Naprawdę muszę…?
— Stanowczo powinnaś!
— Cholernie gorąco w tym garniturze — westchnął Bubel.
Wizytą był niezmiernie zemocjonowany, chociaż o podstawowym jej celu nie miał najmniejszego pojęcia. Chciał jednak wreszcie zobaczyć dom Chlupa, którego znał od lat i nigdy nie odwiedzał, chciał poznać jego żonę, o której nasłuchał się do wypęku i którą widział tylko raz, przelotnie, na pogrzebie, osłoniętą czarnym welonem. Intrygowała go ta kobieta o wspaniałej figurze, dostrzegalnej, mimo niezbyt twarzowych, powłóczystych szat. Doskonale wiedział, dlaczego nigdy go do tych Chlupów nie zabierano, nie miał nawet o to pretensji, nie pchał się tam nachalnie, a przynajmniej udawał, że się nie pcha, chociaż ssało go dzikie pragnienie spenetrowania niedostępnego wnętrza. Nareszcie doczekał się swego. Ze złośliwą uciechą obiecywał sobie skorzystać z okazji możliwie wszechstronnie.
Karpiowski też był przejęty. Jechał oto do domu przyjaciela, gdzie podobno często bywał i, aczkolwiek pogodzony w pewnym stopniu ze swoją niepamięcią, miał jednak odrobinę nadziei, że może coś mu gdzieś tam drgnie. Kompletny brak przeszłości nieco go męczył i denerwował, uczył się wprawdzie własnej biografii z łatwością, ale wolałby ją znać osobiście. Ponadto ciekaw był bardzo Chlupowej, podobno to megiera, może jakoś nim wstrząśnie…?
Krysia wysiadła przed kawiarenką, a reszta podjechała pod domostwo Chlupa.
Okna były otwarte, z ogródka dobiegały głosy dzieci, wewnątrz grało radio, pani Bogusia nie mogła wyprzeć się swojej obecności. Zadzwonili do furtki.

Pani Bogusia gniew na męża opanowała dopiero w tydzień po pogrzebie, jednakże niecałkowicie. Zrywał się w niej chwilami, kiedy objawiało się coś, czemu podołać mogła tylko męska ręka. Chociażby klapa na strych, do której miał przykręcić podpórkę i nie przykręcił, bo złośliwie umarł, albo żyrandol w salonie, gdzie należało wymienić już dwie żarówki, albo kapiący kran w łazience… Kto miał to zrobić? Może ona sama, co? A rynna, zapchana po ostatnim deszczu…? A drzwi od szaf, których nie zdążył naprawić…?
A małżeńskie łoże, którego sam widok budził w niej chęć walenia pięścią w tę drugą poduszkę…?
Jemu na złość gotowała wyłącznie potrawy, które najbardziej lubił, bo już teraz nie mógł ich jeść i dobrze mu tak. Niewiele brakowało, a stawiałaby cały obiad na jego grobie i niech patrzy, jak inni jedzą! W dodatku zostawił jej na karku wstrętnego chłopaka, tego pierwszego syna, potrzebnego jak dziura w moście…
Nie odebrała mu samochodu. Nie zawiadomiła policji o kradzieży. Nic nie zrobiła głównie z tej przyczyny, że widziała przed sobą dylemat. Najchętniej by ów pojazd sprzedała, ale właścicielem był Seweryn Chlup, a nie Bogumiła Chlupowa i w celu przeniesienia prawa własności na siebie, musiałaby przeprowadzić postępowanie spadkowe. W takim wypadku jednak mogłoby się okazać, że naprawdę coś tam przypada najstarszemu synowi, który z pewnością upomniałby się o swoje i kto wie, może nawet tutaj zamieszkał? Niedoczekanie! Niech zatem jeździ i niech się udławi, niech mu się ten stary rupieć rozleci, dość się Seweryn pod nim należał, niech teraz leży młody złoczyńca. Sama by nie jeździła, stałoby to i starzało się, a przy sprzedaży dostałaby grosze, więc już lepiej tym sposobem opędzić głupie pretensje i zapchać mu gębę, nie ujawniając istnienia polisy. Chlup był wysoko ubezpieczony na życie, grosza z tego nie zamierzała nikomu oddawać!
Na Karpiowskiego też była wściekła. Tępiła tę ich przyjaźń, bo tępiła, ale ona istniała, a nawet na pogrzeb łajdak nie przyszedł. W szpitalu, w szpitalu, no i cóż takiego, że w szpitalu, ze szpitala można wyjść, a nie na nogi był chory. Skoro zaś taki przyjaciel zakamieniały, niechby co zrobił użytecznego, doradził chociaż, sprawdził, jak to jest z tym spadkiem, od takich rzeczy właśnie są przyjaciele! To nie, musiał sobie rozbić ten głupi łeb i nawet się słowem nie odezwał, dostępu do niego ta wydra broni, co na cmentarzu udawała, że taka przejęta… Obaj, jak na złość, tak się wygłupili!
Zła jak diabli, jakąś przyzwoitość jednakże postanowiła symulować. Dom, po śmierci pana, wymagał zmian, gruntownego uprzątnięcia, może nawet odnowienia, ale z tym należało poczekać chociaż ze sześć tygodni. Okresu świeżej żałoby nie powinno się mącić generalnymi porządkami, jeszcze by kto powiedział, że tak jej pilno do nowego życia i w głębi duszy cieszy się z wdowieństwa. Cieszy się, akurat… Złość na nieboszczyka razem z jego odrażającym przyjacielem kotłowała się w niej jednak tak potężnie, że musiała dawać jej jakieś ujście. Ukradkiem zatem, w tajemnicy nawet przed dziećmi, uporządkowała strych, walcząc z klapą bez podpórki, wyszorowała sypialnię i zrobiła przegląd piwnicy. Reszty nie tknęła, bo dzieciom zaczęły się wakacje, tkwiły w domu, denerwując ją dodatkowo samą obecnością, chętnie wysłałaby je dokądkolwiek, bodaj nawet na obóz dla młodocianych przestępców, ale była zdania, że to nie wypada. Trudno, żadnych rozrywek, żałobę po ojcu muszą odprawiać w domu, niech to szlag trafi.
W tym wszystkim, straciwszy Chlupa, swoją podstawową życiową atrakcję, nudziła się śmiertelnie…
Brzęknięcie dzwonka u furtki przeszyło ją jakby prądem elektrycznym. Porządkowała właśnie szafki w kuchni, czego szczęśliwie nikt nie widział, więc mogła sobie pozwalać. Wyjrzała przez okno.
Karpiowskiego poznała natychmiast. No, wreszcie…! Ten cały Henryk, Elżbieta i jeszcze jakiś facet, wszyscy w czerni, z kwiatami, jak się należy. Chwalić Boga, bez tej zołzy i wydry… Zarówno właściwy dobór strojów, jak i brak Krystyny, usposobiły ją przychylnie do gości. Wbijając się niechętnie w czarną kieckę, Elżbieta nie miała pojęcia, że tym sposobem zdobywa punkty na swoją korzyść, a niewiele brakowało, żeby, na skutek upału, zbuntowała się i poszła w kolorowych letnich szmatkach. Opływający potem Bubel i Karpiowski też wątpili w sens udręk.
W furtce zaterkotało po dość długiej chwili, spowodowanej koniecznością błyskawicznej metamorfozy pani Bogusi. Stosowną odzież miała zawsze na podorędziu, chodniczek między furtką a drzwiami wejściowymi wystarczył jej, żeby przyczesać włosy. Otwarła dom z żałobną powagą, wystrzegając się radosnego uśmiechu, co przyszło jej z największą łatwością. Czarna suknia do ziemi, czarne klapki i potężna szopa jasnych włosów…
W pogotowiu czekała bowiem zawsze suknia do ziemi, niezbędna dla ukrycia braku czarnych pończoch, względnie chociaż podkolanówek, których w sytuacji podbramkowej nikt nie zdążyłby włożyć.
Bubel został przedstawiony przez Elżbietę jako szwagier ojca, którego to powinowactwa pani Bogusia na razie nie dociekała, zajęta kwiatami. W głębi duszy pochwaliła bukiet. Owszem, od czasu do czasu oni umieli się zachować, kalie nagrobne i fioletowa wstążka, dostojne i właściwe. Łaskawie Przyjęła hołd i wprowadziła gości do salono–jadalni, składając sobie gratulacje za pozostawienie pomieszczenia w pierwotnym stanie. Nikt nie powie, że nad trumną męża rozpoczęła generalne porządki.
Nim zastawiła stół niezbędnym poczęstunkiem tak Bubel, jak i Karpiowski zdążyli nieco ochłonąć z wrażenia, aczkolwiek doznania ich były skrajnie odmienne.
Gromem rażony Bubel ujrzał przed sobą coś w rodzaju kobiety marzeń, na zasadzie „tyle tego i wszystko moje!” Wdzięki pani Bogusi, twarde, jędrne i nabite w sobie, napełniły go zachwytem, potężne blond sploty, prawdziwe, nie farbowane, prawie odebrały mu przytomność. Doprawdy nie przypuszczał, w życiu by się nie spodziewał, że w domu Chlupa króluje tak nieziemsko ponętna piękność!
Karpiowski, prezentujący gust całkowicie odmienny, prawie przestraszył się ogromu, jaki powitał ich w drzwiach. Rany boskie, a cóż za potworna baba, wielka, gruba, z czerwoną gębą i tym żółtym kołtunem, z jędzowatym błyskiem w burych oczkach! I ten jego nieszczęsny podobno przyjaciel, Chlup, miał coś takiego za żonę…?! A on to ma za wroga…?! I temu czemuś ma odbierać majątek, który nie wiadomo czy mu zostawił…?!!!
Niczym nie zaskoczona Elżbieta, widząc jakieś osobliwe zmieszanie towarzyszących jej panów, na wszelki wypadek przejęła prowadzenie,
— Musimy panią przeprosić, że przychodzimy po takim długim czasie, ale to okropne nieszczęście było podwójne. Ojciec dopiero teraz może się swobodnie poruszać, bo nie dość, że głowa, to jeszcze gips, lewą rękę jeszcze ciągle musi rehabilitować, miał złamaną…
Pani Bogusia powstrzymała na chwilę krojenie sernika.
— Rękę? — zdziwiła się. — Ja o głowie tylko słyszałam, a to i rękę miał?
— No właśnie, rękę też…
— Lewą?
— Lewą.
— A to Bogu dziękować, że nie prawą. To może i rzeczywiście ze szpitala nie mógł się ruszyć. Seweryn jakoś o ręce nie mówił. Ale już chyba wszystko dobrze, bo widzę, że Henio całkiem zdrowo wygląda?
Ostatnie słowa tak wyraźnie skierowane były do Karpiowskiego, że nie czuł się na siłach uniknąć odpowiedzi. Odchrząknął dwukrotnie.
— Tak, doskonale się czuję. Czasem tylko… bóle głowy…
Panią Bogusię jego amnezja zarazem irytowała i ciekawiła.
Nie bardzo wierzyła w tę idiotyczną dolegliwość, której w ogóle nie potrafiła zrozumieć, ale chciała sprawdzić, jak coś takiego się objawia. Położyła Karpiowskiemu na talerzyk kawał sernika.
— Tak coś słyszałam, że podobno Henio z pamięcią nie bardzo? To jak to jest? Zapomni Henio, na przykład, buty włożyć czy portmonetkę w sklepie zostawi, czy jak?
— Nie, to nie w tym rzecz. O butach pamiętam…
— A do domu Henio z miasta trafi?
— Trafię. Wszystko, co się teraz dzieje, pamiętam doskonale. Natomiast…
Elżbieta uświadomiła sobie nagle, że cała prawda o niepamięci wstecznej ojca może mieć zły wpływ na panią Bogusię. Wyprze się, czego zechce. Tknięta okropnym przeczuciem, wpadła Karpiowskiemu w słowa.
— Natomiast kłopot ojciec ma z nazwiskami. Zna człowieka i nie wie, jak mu na imię. Albo twarzy nie pamięta. Ale pana Seweryna nie zapomniał, jeszcze przytomności nie odzyskał, a już o nim tylko mówił. I tylko jego wspominał. I tak myśleliśmy… Powiem pani…
Zawahała się. Pani Bogusia podejrzliwie łypnęła na nią okiem, odruchowo podając gościom i sobie talerzyki z sernikiem.
— W nieprzytomności to co to tam wiadomo — stwierdziła dość niejasno i jakby obronnie.
— Ale jednak tylko pana Chlupa… I taką mamy nadzieję, że w jego domu trochę więcej pamięci mu wróci. Bywał tu przecież u państwa?
— A bywał, bywał. Sam chyba wie najlepiej, że bywał.
Karpiowski już chciał wyznać, że o tym bywaniu nie ma żadnego pojęcia, ale córka kopnęła go w kostkę. Pośpiesznie odsunął nogi.
— Przepraszam — bąknął odruchowo i z zakłopotaniem.
— Nie ma Henio za co przepraszać. Bywać u kogo, zwykła rzecz. Nawet, mogę powiedzieć, nie tak bardzo Henio przeszkadzał, czasem tam tylko… Seweryn więcej był winien, bo umiaru nie miał.
Elżbieta poczuła się spychana z zaplanowanej drogi. Pożałowała gorzko, że nie uzgodniła wcześniej z ojcem sposobów postępowania i kierunku rozmowy. Gniewnie popatrzyła na Bubla, który gapił się na panią domu, pożerał sernik i żadną pomocą nie służył.
— Skoro ojciec tu bywał — uparła się przy swoim — mamy taką nadzieję, że pozwoli mu pani trochę się rozejrzeć po domu. Może w pokoju pana Seweryna coś mu się przypomni? Oczywiście nie nalegam, broń Boże, tylko kto wie co go uleczy…? Gdyby się pani zgodziła…?
Pani Bogusia błyskawicznie przebiegła myślą całą swoją siedzibę. W sypialni tobół z brudami leży, przygotowany do prania, tam ich nie wpuści za nic. Pokój Seweryna nietknięty, a, to proszę bardzo, niech sobie myślą, że to taka, no, świętość… po nim została. O strychu mowy nie ma, kuchnia w porządku, garaż… Jasne, garaż!
Zadowolenie z siebie sprawiło, że nie pomyślała o niczym więcej i nie zdążyła zasiać sobie w głębi duszy żadnych podejrzeń. Uległy się jej dopiero w drugiej kolejności. Łaskawie wyraziła zgodę.
— A niech ogląda. Ale to przecież w garażu najwięcej siedzieli, to jest niemożliwa rzecz, żeby Henio tego nie pamiętał. No, w gabinecie… Teraz zaraz?
Karpiowski przecknął się nagle ze swojego osłupiałego transu, garażu wprawdzie nie pamiętał, ale wróciła mu świadomość sytuacji. Po coś tu przecież przyszli, z pewnością nie dla przyjemności oglądania tej wstrząsającej Horpyny, musi się zmobilizować i odkryć coś, co pozwoli raz wreszcie rozstrzygnąć kwestię utraconych pieniędzy, zostawił je Chlupowi czy nie? Mgliste przesłanki wskazują, że tak. Garaż i gabinet, pomieszczenia, można powiedzieć, męskie, jeśli tak, to chyba tylko tam? Pani Bogusia bezwiednie podsunęła możliwość…
Zarazem, wbrew obawom Elżbiety, sam, we własnym zakresie, pojął, że jego pełna niepamięć może tu cholernie zaszkodzić. Postanowił ją ukryć na ile zdoła, udawać, że owszem, coś niecoś pamięta, a reszta mu się przypomina. Depozyt u przyjaciela też mu się przypomni…
— Byłbym… Bogusi… bardzo wdzięczny — wymamrotał, w ostatniej chwili powstrzymując się od formy „pani”, którą wdowa po przyjacielu mogłaby uznać za obraźliwy symptom zrywania stosunków. Krysia go przed czymś takim ostrzegła i chyba miała rację.
Pani Bogusia otworzyła usta, ale dźwięku z nich wypuścić nie zdążyła, bo odezwał się dzwonek u furtki. Spojrzała w okno. Dzwonek naciskała postać odrażająca, ten jej wstrętny pasierb, z którym właściwie od pierwszej wizyty był spokój. Już też nie miał kiedy przyleźć, tylko akurat teraz…! Szarpnęła nią chęć zignorowania głupiego hałasu, zostawienia odłogiem obrzydliwego padalca, udawania, że jej nie ma w domu, niechby tam stał i naciskał do sądnego dnia, nie wpuścić go… Nic z tego, goście siedzą, mają uszy i oczy, w dodatku chyba go znają…
— Ja otworzę — zaofiarowała się uczynnię Elżbieta, unosząc się z krzesła.
Pani Bogusia znów nie zdążyła zaprotestować, chociaż udało jej się pomyśleć, że przyjmie go sama i odpędzi od Progu, ponieważ w sprawę wkroczyły jej dzieci. Wybiegły zza domu i własną ręką odblokowały furtkę. Że też człowiek musi mieć takie złe i głupie dzieci…
Nie czekając na odpowiedź, Elżbieta, obrzydliwa dziewucha, wściekle żywa i pełna jakiegoś idiotycznego wigoru, pośpieszyła do holu i otworzyła drzwi wejściowe. Czyj to dom w końcu, jej czy pani Bogusi? Czego się wtrąca? I teraz, chciał nie chciał, trzeba udawać życzliwość i coś tam jeszcze dla ohydnego chłopaka, potrzebnego jak dziura w moście… O Boże, gdyby tak dostała jeszcze w ręce nieboszczyka Seweryna…! Jeśli nieboszczyk Seweryn spoglądał z tamtego świata, fakt, że nie ma go na tym, musiał budzić w nim niebiańską przyjemność.
Jedyny czyn, jaki nie sprawił pani Bogusi żadnej trudności, to ustawienie na stole dodatkowego nakrycia. Uczyniła to odruchowo, nie zdając sobie sprawy z tego, co robi. Miłe słowa powitania nie przechodziły jej przez gardło, błysnęła w niej nawet iskierka sympatii dla tego jakiegoś szwagra… co za szwagier i po kim? Po siostrze…? Po żonie…? …który zaczął gadać i witać się, zdejmując z niej pierwszy ciężar. Dzięki niemu zyskała czas na opanowanie uczuć.
— A to proszę — udzieliła z opóźnieniem łaskawej odpowiedzi. — Jak Henio chce, niech sobie ogląda. Toż chyba wie, gdzie garaż? I do gabinetu zaraz pójdziemy, tylko się woda na herbatę zagotuje. A Tadzio sernika kawałek zje?
Tadzio nie był wprawdzie pewien, czy w tym serniku nie napotka strychniny, ale odmowę uważał za zbyt ryzykowną. Pocieszała go myśl, iż ów sernik jedli wszyscy, a zbiorowego zabójstwa pani Bogusia nie miała chyba w planach? Ponadto zdaje się, że jadły to dzieci…
Zdecydowawszy się symulować niepamięć w kratkę, Karpiowski podniósł się od stołu. Garaż bez wątpienia musiał być pomieszczeniem parterowym, postanowił go znaleźć. Mamrocząc pod nosem jakieś usprawiedliwienia i wyrazy nadziei, skierował się ku wyjściu.
— Bez krępacji — rzekła pani Bogusia cierpko. — Może Henio iść przez dom.
Zezwolenie wystraszyło go ciężko. Jak, do licha, ma iść do garażu przez ten obcy mu kompletnie dom? Któreś drzwi tam wiodą niewątpliwie, tylko które…? Z holu…?
W holu tych drzwi było kilkoro. Na los szczęścia i w przypływie desperacji Karpiowski z rozmachem otworzył pierwsze z brzegu i zanim pojął, że widzi komórkę z rozmaitym sprzętem, na głowę poleciał mu cały stos papieru toaletowego. Świadoma rozterki ojca Elżbieta już zrywała się ponownie, bąkający jakieś pochwały na temat sernika Tadzio upuścił łyżeczkę i zerwał się również. Pani Bogusia nie mogła się zerwać, bo właśnie nalewała herbatę z elektrycznego czajnika, i zdenerwowała się niebotycznie.
— Co mi tam Henio po kątach szpera, co to za jakieś nowe mody, od tej choroby Henio źle widzi…?!
Bubel wkroczył do akcji.
— Łaskawa pani, to brak równowagi, trzeba współczuć nieszczęściu — pouczył przyciszonym głosem, zarazem ujmując czajnik i całując jedną pulchną rączkę. — Henio w inne miejsce chce iść, a gdzie indziej go nogi niosą.
— Pijany, znaczy…?
— Nie, cóż znowu, pamięć mu szwankuje i tak go trochę rzuca nie tam gdzie trzeba. Ale to przejdzie za jakiś czas. Szczególnie przy takiej kobiecie jak pani, wolałbym panią niż anioła, niech pani nie zwraca uwagi…
— Mam nie zwracać uwagi, a oni mi tam pół domu rozwalą!
— Wykluczone, Henio jeszcze do takich sił nie wrócił. A szkoda pani zdrowia i urody, dwa domy nie są tego warte, co ja mówię, dwieście…!
Pani Bogusia poczuła w sobie jakieś straszne rozdarcie w dwie przeciwne strony. Gorzej, nawet w trzy. Rwało ją do komórki, gdzie Elżbieta z Tadziem pośpiesznie upychali papier, trzymało przy stole, gdzie dźwięczały dawno nie słyszane, zaskakujące komplementy, korciło ogólnie, bo wreszcie wybuchły w niej gwałtowne, acz niejasne podejrzenia. Zleźli się tu, Jak na zamówienie, i grzebią po zakamarkach, czy to nie spisek Jakiś przeciwko niej? I ten tu szwagier do niego należy? Dlaczego właściwie tego szwagra nigdy dotychczas nie widziała?
— Zaraz — powiedziała stanowczo i jednak podniosła się od stołu. — Niech ja tam zrobię porządek. Pan tu jeszcze może serniczka, proszę bardzo…
Widząc panią Bogusię, wpływającą do holu niczym fregata, grożąca paszczami dział, i na myśl, że Bubel został sam, Elżbieta jak szalona rzuciła się do jadalni. Papier toaletowy już wrócił na miejsce, Tadzio zamknął drzwi komórki, Karpiowski, zakłopotany, jął składać ukłony surowej bogini.
— Ja najmocniej Bogusię przepraszam, pomyliłem się. Może to nieprzyzwoite, przychodzić z wizytą, kiedy człowiek jeszcze nie wrócił do zdrowia…
Pani Bogusia była dokładnie tego samego zdania.
— …ale jeszcze gorzej zaniedbać żonę najlepszego przyjaciela. Ja zaraz błąd naprawię…
Uparcie starając się ukryć gruntowną amnezję, Karpiowski stracił opamiętanie i poszedł za daleko. Odnalezienie drogi do garażu stało się nagle celem jego życia. Za jednymi drzwiami widział kuchnię, nie mogło to być tam, jeszcze dwoje drzwi tuż obok, jedne solidne, potężne, dwuskrzydłowe, drugie skromne i wąskie. Nim skończył mówić, chwycił gałkę tych większych.
Pani Bogusia zdążyła wydać zdławiony okrzyk. Drzwi wielkiej, ściennej szafy wyleciały z górnego zawiasu i runęły na nich. Na szczęście Tadzio znajdował się blisko, zdołał złapać dębowe skrzydło, Karpiowski nie doznał szwanku, ledwie muśnięty w ramię, podtrzymał ciężar z drugiej strony. Zdając sobie sprawę z kolejnego błędu i chcąc go czym prędzej zbagatelizować, rozpaczliwie usiłował zachichotać, co nie okazało się najlepszym pomysłem świata. Pani Bogusia dostała szału.
— Czy to Henio takie żarty sobie stroi? Mało, że Seweryn nie naprawił, a od miesięcy mówię, to jeszcze Henio się natrząsa, sama wiem, że ruina, jak się komu nie podoba, niech nie przychodzi! To dzieci może pozabijać! Ja sobie wypraszam!
Tadzio wepchnął skrzydło na właściwe miejsce, Karpiowski znów zaczął się kłaniać. Do holu przyleciał Bubel, a za nim Elżbieta. Skromne i wąskie drzwi uchyliły się ostrożnie, wyjrzał z nich Staś. Od progu kuchni całej scenie przyglądała się z zainteresowaniem Agatka. Bubel łagodził, całując rączki, Elżbieta przepraszała za ojca, który od czasu choroby miewa takie głupie dowcipy, pani Bogusia ziała ogniem.
Właściwie należało teraz wyjść, kładąc krzyżyk na przyjacielskich stosunkach, ale Karpiowski za plecami Stasia odkrył znienacka drogę do garażu i nie zamierzał z niej zrezygnować. Uparł się. Zostawił panią domu Bublowi i Elżbiecie i znikł w korytarzyku.
Żarliwe przeprosiny odniosły wreszcie skutek głównie z tej przyczyny, że pani Bogusi błysnęła nowa, interesująca myśl. Najwyraźniej w świecie ten idiotyczny Henio zwyczajnie zwariował, a rodzina ględzi o uszkodzeniu pamięci, żeby ukryć ten żałosny fakt. Dla kogo żałosny, dla kogo nie…
Wariactwo Karpiowskiego sprawiło jej taką przyjemność, że pozwoliła się uspokoić. Wróciła do jadalni, dolała wody do czajnika i podjęła obowiązki towarzyskie, z wielkim zaciekawieniem dopytując się o inne objawy obłędu mężowskiego przyjaciela. Proszę, od początku uważała, że zadawanie się z nim nie ma żadnego sensu, może nawet zaszkodzić, i proszę, proszę, na jej wyszło. A nieboszczyk Seweryn nie wierzył!
Coraz przychylniejszym okiem patrzyła na wściekle szarmanckiego Bubla, starając się zarazem omijać wzrokiem obrzydliwego Tadzia, żeby nie psuć sobie dobrego humoru, aż do chwili, kiedy przypomniało się jej, że przecież, Jezus Mario, ten szaleniec jest w garażu! Co za szkód potwornych może narobić, Boże wielki, jeszcze dom podpali…!!!
W ciągu dziesięciu sekund, w dzikim galopie, całe towarzystwo przeniosło się do szopy.

Czekająca w kawiarni Krystyna wypiła kolejno: herbatę, kawę, koniak, drugi koniak, wodę mineralną, piwo. Znów kawę i koniak, ponownie piwo. W trakcie tych wszystkich napojów przemyślała swoją aktualną egzystencję i podjęła męską decyzję.
Chciała poślubić Karpiowskiego. Od początku znajomości chciała go poślubić, wywęszyła jego zalety, pasował jej pod każdym względem, zarówno przed katastrofą, jak i po niej. Zdążyła się już w swoim młodym życiu narwać na wspanialców, dziwkarzy i despotów, pięknych, błyskotliwych, wymagających i stresujących przeraźliwie, sparzyła się na nich nieźle i teraz zapragnęła świętego spokoju uczuciowego. Karpiowski się nadawał.
Uległy był, kochający, niekonfliktowy, solidny, usposobienie po katastrofie zrobiło mu się pogodniejsze, w dodatku zarobił pieniądze. Fachowcem był znakomitym, lada chwila miał wrócić do pracy, bo przy całym braku pamięci, zawód jakoś w nim pozostał. Matematykę, elektronikę i łączność niejako miał w sobie, uczył się tego błyskawicznie i wszystko mu wracało, jako nowość wprawdzie, ale nowość w pełni zrozumiała i nie wiadomo jakim cudem znana. Do niej płonął świeżym ogniem i zaczęła już czuć się trochę tak, jakby była jedyną kobietą na świecie.
Chciała mieć dzieci, co najmniej jedno. Miała trzydzieści lat, Karpiowski czterdzieści dwa, wiek całkiem niezły. Dziecko mogło odziedziczyć po ojcu miły charakter i rozmaite uzdolnienia techniczne, byt rodziny, po odzyskaniu ukrytego mienia, byłby zapewniony…
Należy zatem czym prędzej wziąć ślub, żadnych przeszkód już nie ma i zaraz zaczną tę sprawę załatwiać. Ponadto należy odzyskać forsę. Co, na miły Bóg, wyjdzie im z wizyty u Chlupa?
Znając panią Bogusię, wyobraziła sobie rozmaite warianty przyjęcia, z wyrzuceniem ich wszystkich za drzwi włącznie. Drgnął w niej niepokój na tle Bubla. Podwędzi coś na poczekaniu czy też zdoła się opanować? Jeśli podwędzi, koniec pieśni, jeśli nie, też nie wiadomo jak ta szantrapa potraktuje komunikat o depozycie, leżącym gdzieś w jej domu. Prawdopodobnie nie uwierzy, ale może zgodzi się chociaż poszukać? Gdzie w ogóle Chlup mógł schować teczkę, którą z pewnością Henryk mu wtrynił…?
Zaczynały jej się lęgnąć rozmaite rewolucyjne pomysły, kiedy znajomy samochód zatrzymał się przed wejściem do kawiarni.
Relację z żałobnych odwiedzin zaczęto jej składać od razu. Dojechali do domu, wysiedli, weszli na piętro, zdarli z siebie wytworne czarne szmaty, wspólnymi siłami zrobili kawę, wyciągnęli z lodówki kolację na zimno i rozmaite napoje, usiedli przy stole, spożyli posiłek, a opowieść wciąż trwała.
— Chciałam tam wpaść pierwsza, bo nie wiedziałam, co ojciec robi — kontynuowała posępnie Elżbieta — poza tym nie wiedziałam, co jej się stało i o co jej chodzi, ale odepchnęła mnie jak taki taran do rozwalania murów…
— Wspaniała kobieta… — zamamrotał Bubel w rozmarzeniu.
— …i rzuciła się na ojca. A ojciec akurat nic nie robił, stał na środku i drapał się po głowie…
— Bo tak myślałem — włączył się Karpiowski nieco smętnie. — Nie wiem, jaki był ten cały Seweryn, mądry czy głupi, ale jeśli głupi, mógł tę teczkę zostawić w garażu, a on, ten garaż, wcale drzwi nie ma…
— Znam tę szopę — ucięła krótko Krystyna.
— I co?
— I ktoś ją mógł ukraść…
— Nie, Chlup aż taki głupi nie był. Ja pytam, co dalej? Rzuciła się i co?
— I żądała ode mnie zapałek. Upierała się. Macała mnie po kieszeniach…
— O mało ich ojcu nie poodrywała — podjęła znów Elżbieta. — Ale ja później zgadłam, o co jej chodziło. Ona myśli, że ojciec zwariował, i bała się, że w ataku szału podpali jej ten garaż i w ogóle cały dom. Zapałek ojciec nie miał, a zapalniczkę zostawił na stole, więc się uspokoiła trochę, tylko zipała i łapała się za popiersie…
— Wspaniała kobieta… — wyszemrał Bubel w rozmarzeniu jeszcze większym.
— … a potem nagle, jakby ją piorun strzelił, złapała ojca za rękę i popruła z powrotem do jadalni, zawlokła go tam i też nie wiedziałam dlaczego, ale też zgaduję. Tadzio tam został. Nie wiem, o co go posądzała, ale oklapła, jak. się okazało, że zwyczajnie siedzi przy stole i razem ze Stasiem resztę sernika jedzą. Nic więcej…
— Trochę gwałtowne to było — rzekł w zadumie Karpiowski. — W tym garażu, ja rozumiem, jak się chowa różne rzeczy, zajrzałem pod stare opony…
— Skąd wiesz, że to były stare opony? — przerwała mu gwałtownie Krystyna.
— Nie wiem. Ale wiem. I pod jakieś inne rzeczy, skrzynki takie i gałgany. I pod takie żelazne, z kółkiem…
— Taczki — mruknęła Elżbieta.
— Ciekawe, dlaczego wiesz, że opony, a nie wiesz, że taczki…
— Nie wiem. I nie wiem, skąd wiem, że to żelazne, ale wiem. Żadnej teczki tam nie było. Samochodu zresztą też nie było.
— Samochodem jeździ Tadzio — wyjaśniła Elżbieta. — Zostawił go na ulicy, na wszelki wypadek, żeby mu nie odebrała. A ja się już wtedy połapałam, co jest grane. I pozwoliłam sobie być urażona, że mojego ojca o wariactwo się posądza, i może nawet mały spektakl pokazałam, więc jej się zrobiło całkiem łyso, ale nie do tego stopnia, żeby sernika dołożyć…
— Bardzo dobry sernik — stwierdził z przekonaniem Karpiowski.
— Wspaniała kobieta… — westchnął Bubel.
Do Krystyny jego ograniczone słownictwo nagle dotarło.
— Co on…?
Elżbieta z roztargnieniem rzuciła okiem na wpatrzonego w okno Bubla.
— Nic, płyta mu się zacięła. Nie zwracaj uwagi. Tylko herbatą nas poiła. Ale okropnie chciała być uprzejma i uczynna i sama zaproponowała, żeby ojciec obejrzał gabinet Chlupa, z tym że zaprowadziła go tam osobiście. Ze Stasiem, Tadzia zostawiła Agatce. Też poszłam. I słuchaj, wstrząsające, ojcu się chyba coś przypomniało!
Informacja była tak elektryzująca, że Krystyna na moment zapomniała o ilości i mocy wlanych już w siebie płynów i chwyciła kieliszek z winem. Białym i z lodem.
— Nie mów…! I co…?!
— I nie wiem. Niech ojciec powie.
Karpiowski podparł się łokciami na stole, wzrok skierował gdzieś w dal i westchnął znacznie potężniej niż Bubel.
— Nigdy w życiu tam nie byłem, ale wydało mi się, że znam to miejsce. Biurko tam stało. Stare. I szafa. Też stara, taka duuuuża…
— I CO…?!!!
— I wiem, że ona budziła jakieś uczucia. Ta szafa. Albo może powinna budzić… Nie, budziła. Na pewno.
— Jakie uczucia?!
— Przyjemne. Takie… emocjonujące. Jeśli mam wyciągać wnioski, wyobrażam sobie, że ona, ta szafa, była ważna dla tego jakiegoś Chlupa, a skoro byłem jego przyjacielem, musiała być ważna i dla mnie. Miałem chęć zajrzeć do niej.
— I zajrzałeś?
— Nie.
— Dlaczego?! Elżbieta nie wytrzymała.
— Bo ta megiera złapała ojca, odciągnęła od tej szafy i obróciła do niej tyłem. Do biurka go pchała, do takiego stołu z imadłem i z narzędziami, do książek na półce, a do szafy Boże broń! Aż mnie zaciekawiło i tak na stronie spytałam Stasia, co tam jest. Powiedział, że wędki. O ile pamiętam… parę razy o uszy mi się obiło… ona nie lubiła, jak on chodził na ryby. Możliwe, że te wędki spaliła albo co i głupio jej się przyznać, ale nie jestem pewna, bo Staś żadnego zmartwienia nie okazał, a wiem, że z ojcem na ryby bardzo lubił chodzić…
— Mogła spalić w tajemnicy przed dziećmi i biedny chłopiec jeszcze o tym nie wie.
— Ale coś ty, wierzysz w to, że chłopak w tym wieku czegoś takiego by nie wiedział? Nie, to nie to. A ojca ciągnęło. Popatrz, pierwszy raz przypomniał sobie jakieś uczucia, do szafy, no chyba coś w tym jest?!
Krystyna zgodziła się, że coś w tym jest, ale zarazem poczuła lekki zamęt w głowie. Doznała wrażenia, że dziwnie trudno jest jej formułować myśli. Popatrzyła na pusty kieliszek z ostatnią kroplą wina, odgadła przyczynę zamętu, przez chwilę walczyła z doznaniami, po czym poddała się.
— Obawiam się, że jestem pijana — wyznała smutnie. — Dolej mi tego, bo teraz to już wszystko jedno. Zastanowię się jutro.
Zaskoczona Elżbieta popatrzyła na nią ze zgrozą. Jedyna sojuszniczka, dotychczas w pełni sprawna umysłowo…! I nagle, w tym samym momencie, z przerażeniem uświadomiła sobie, co robią, rany boskie, rozmawiają na ten śliski i niebezpieczny temat przy Bublu, który wszak do tajemnicy nie został dopuszczony. I nie miał zostać dopuszczony nigdy w życiu!
Nalewając Krystynie wina, zastanawiała się gorączkowo, co też zostało dotychczas powiedziane. Napomykali o teczce czy nie? O Boże, ojciec mówił, że szukał w garażu, ale, zaraz, nie mówił, czego szukał… Ależ tak, wspomniał o teczce! Ale Bubel nie zwrócił na to żadnej uwagi, więc może jeszcze nic złego się nie stało, nie zaszkodziły sobie nieodwracalnie, co za szczęście, że Krystyna jest na bani, najdoskonalszy pretekst, żeby przerwać rozmowę!
— Widzę, że nie ma co z tobą dzisiaj gadać — rzekła, symulując urazę. — W porządku, resztę opowiem ci jutro.
— A co jeszcze było? — zaciekawiła się niepotrzebnie Krystyna.
— Nic nie było, to znaczy, dużo było… Karpiowski ocknął się nagle ze swojej zadumy.
— Ja tam pójdę jeszcze raz — oznajmił stanowczo.
— Ciągle mi się wydaje, że czuję coś ważnego i chcę wiedzieć, co. Domyślam się, co, ale tak niepewnie…
— Pójdę z tobą! — ożywił się gwałtownie Bubel.
— Choćby jutro! To nawet wypada koniecznie, jakieś zamieszanie zrobiliśmy, trzeba przeprosić!
— Przepraszać mogę, dlaczego nie, ale chyba powinienem z nią pogadać…
— A nie podaga… pogada…łeś? — zdziwiła się z lekkim trudem Krystyna.
Elżbiecie zaczęło się robić gorąco nie tylko z racji upalnej pogody.
— A czy ty nie musisz wracać do pracy? — zwróciła się z troską do Bubla. — Urlop masz czy jak?
— A wiesz, że to dobra myśl, wezmę urlop! — ucieszył się Bubel. — Chociaż ogólnie mam nienormowany czas pracy, sama wiesz. Dzień czy dwa różnicy nie robi, pojutrze, powiedzmy, skoczę do siebie, załatwię i wrócę.
— I będziesz siedział w Warszawie?
— A dlaczego nie? Jeszcze może przy okazji parę drobiazgów mi wyjdzie? Tu miło u was, a tam… Znaczy, ten Chlup nie żyje, a wdowy i sieroty tego… Pomagać albo co…
Krystynie organ mowy nieco szwankował, ale myśl biegła właściwą drogą. Radosne zamiary Bubla przeraziły ją śmiertelnie, dzięki czemu zapomniała, o co pyta Karpiowskiego. Zajęła się zgłaszaniem zastrzeżeń.
— A jak my… wyjechamy…? To gdzie. Ty. Za. Mieszkaszszsz?
— Tu. Mnie nie szkodzi, że was nie będzie.
— Ale nam szkodzi — wyrwało się Elżbiecie jakoś warkotliwie.
— Tu nie — uparła się Krystyna, która niewątpliwie na trzeźwo zachowałaby się znacznie bardziej dyplomatycznie. Dolane do poprzednich napojów wino rozbierało ją do reszty. — A my to… wynajemy. Mierny. Wy–naj–mie–my. Puste ma być. Mieee–szkaaa–nieee. Dla. Ob.–cych. O–sób. Z dze… die… de, zet, i. Dzieć–mi.
Karpiowski odwrócił głowę i przyjrzał się jej nagle z szalonym zainteresowaniem. Bubel prezentował pobłażliwą beztroskę. Elżbiecie pot popłynął z czoła.
Sytuację rozwikłał kot, któremu zapomniano dać kolację. Nie zamierzał się z tym zaniedbaniem pogodzić, miauknąwszy kilkakrotnie, po kolanach Karpiowskiego wskoczył na stół, bez pośpiechu ujął w zęby plasterek mortadeli i zeskoczywszy po kolanach Bubla, szmyrgnął do kąta spokojnie spożyć zdobycz. Po drodze przewrócił kieliszek i całe czerwone wino wylał mu na spodnie.
Dzięki rozsądnemu zwierzątku Bubel zajął się garderobą, Elżbieta troską, czy mortadela z przyprawami kotu nie zaszkodzi, a Karpiowski Krystyną, której stan zaintrygował go niezmiernie. Nikt się dotychczas nie upijał, była to zatem jakaś kolejna nowość. Skomplikowana tematycznie wieczerza uległa zakończeniu.

Ile wysiłków uczyniono, żeby przy zasadniczej konferencji z panią Bogusią pozbyć się Bubla, ludzkie pojęcie przechodzi. Upierał się przy następnej wizycie i wytrzeźwiała już Krystyna była zmuszona podstępnie wylać mu na spodnie trochę więcej wina. Przyjeżdżając na dwa dni, nie wziął ze sobą zapasowej odzieży, spodnie Karpiowskiego na niego nie pasowały, były ogólnie za duże, w zaplamionych nie mógł się pokazać tak pięknej kobiecie, musiał poddać się konieczności oczekiwania cały dzień na pomoc ekspresowej pralni. Wykorzystano ten dzień.
Pani Bogusia szła na dyżur popołudniowy, zaczynała pracę o szesnastej. Elżbieta w jej rozkładzie dnia była już doskonale zorientowana. Wybrała godzinę pierwszą i obydwoje z ojcem stanęli znów u furtki Chlupowego domu.
Nim zdążyli zadzwonić, furtkę otworzyły dzieci, nudzące się śmiertelnie.
— Mamy lody — rzekła konfidencjonalnie Elżbieta już w pierwszej chwili. — Różne, takie w mniejszym opakowaniu też. Chcecie od razu czy najpierw do zamrażalnika?
Dzieci znały własną matkę doskonale, zadecydowały zatem bez sekundy namysłu, że od razu. Z przysmakiem w dłoni popędziły do ogródka na tyłach.
— Ona nie głupia — pochwaliła Agatka. — Z zamrażalnika byśmy dostali na Boże Narodzenie.
— A pewnie — zgodził się z nią Staś. — Może nawet nic matce nie powie…?
Pani Bogusia gotowała właśnie obiad i na widok gości wpadła we wściekłość. Pierogi z kaszą i mięsem miały być co najmniej na dwa dni, może nawet zahaczyłyby o trzeci, musiało ich być dużo. Normalna kobieta od tak dawna znane osoby zaprosiłaby zwyczajnie do kuchni, odwalałaby robotę przy nich, Elżbieta bez wątpienia pomogłaby je kleić, ale pani Bogusia nie była normalną kobietą. Wszystkie swoje czynności musiała okrywać tajemnicą, rozchorowałaby się, ujawniając bodaj farsz. A także sam fakt przyrządzania obiadu.
Lody nie ułagodziły jej wściekłości, aczkolwiek przyjęła je łaskawie. Za znacznie sensowniejsze uznała przyniesione wraz z nimi drobne ciasteczka, bo ciasteczka mogły poleżeć, nie musiały zostać zjedzone od razu, tak jak na przykład bita śmietana. Dobrze, że nie wpadły im do głowy ptysie albo wuzetki…
— Jest, proszę pani, taka jedna sprawa — zaczęła Elżbieta od razu, usiadłszy przy stole. — To właściwie była sprawa między ojcem i panem Sewerynem, no więc teraz między ojcem i panią, ale ojcu niezręcznie o tym mówić i dlatego ja też tu jestem.
Pani Bogusia zastrzygła uszami. Raz wreszcie mogła się dowiedzieć, jakie to sekrety ukrywali przed nią ci dwaj, jej nieboszczyk mąż i ten głupi Henryk. Zarazem zirytowała ją na nowo myśl, że już nie mieli kiedy przylatywać z tajemnicą, tylko akurat teraz, kiedy ciasto jej tam zmięknie, a farsz się zaśmiardnie. Zostawiła wszystko na wierzchu, stanowczo zdecydowana pozbyć się gości w parę minut, ale przecież nie gości, którzy zaczynają od jakiejś śliskiej sprawy!
Podniosła się od stołu.
— Zaraz. Jak sprawa, to ja soku porzeczkowego przyniosę.
Komunikat, że chce włożyć do lodówki owinięte ścierką ciasto i salaterkę z nadzieniem, nie przeszedłby jej przez gardło. Sok porzeczkowy miała, własny, z własnych porzeczek, bardzo kwaśny, bo pożałowała cukru, zatem nietrwały, tego produktu nie było jej żal.
— Czy to też jakiś zwyczaj, którego nie pamiętam? — spytał Karpiowski córki, na wszelki wypadek szeptem.
— Coś tam się załatwia przy soku porzeczkowym?
— Nie, to jej własny pomysł. O Boże, nienawidzę soku porzeczkowego!
— Niedobry?
— Sam zobaczysz…
Spróbowawszy specjału, Karpiowski grzecznie poprosił o trochę wody. Sok porzeczkowy pani Bogusi w stanie mocno rozcieńczonym pozwalał się pić i nawet rzeźwił, w postaci własnej mocno przypominał ocet siedmiu złodziei. Łypnąwszy gniewnie okiem, pani Bogusia ponownie wstała z krzesła i poszła po wodę. W kuchni wahała się przez chwilę, czyby im nie dać kranowy, ale nie, jednak nie, jeszcze pomyślą, że to jej sok ma taki dziwny smak… Przyniosła mineralną.
— I co to ma być za sprawa? — spytała podejrzliwie, siadając znów przy stole.
— Ojciec dał panu Sewerynowi na przechowanie taką dużą, czarną, starą teczkę — powiedziała Elżbieta z determinacją. — Na dzień przed wypadkiem…
— Pustą?
— Nie. Raczej dość wypchaną…
— A co w niej było?
Zawartość teczki wspólnik opisał dokładnie i Elżbieta ją znała. Nie miała ochoty równie dokładnie informować pani Bogusi, zastanowiła się szybko, czy nie wystarczyłby opis samego opakowania. Pani Bogusia zaczynała już coś węszyć.
— Ona była stara. Ze skóry. I ucho się jej odrywało… Te właśnie słowa usłyszała Agatka, która przybiegła sprawdzić, jak się przedstawia sytuacja z lodami, da się uszarpać więcej czy nie? Zamarła w drzwiach i nadstawiła uszu.
— I co w niej było? — spytała nieustępliwie pani Bogusia.
— Pieniądze — powiedziała brutalnie Elżbieta po chwili milczenia.
Agatka ugryzła się w język, żeby nie zaprzeczyć. Nic podobnego, jakie tam pieniądze, ojciec powiedział, że narzędzia, przypominała to sobie doskonale. Ucho, tak, zgadza się, ucho było urwane, ojciec niósł tę teczkę w objęciach i przyciskał do siebie, a jak się obejrzała, kiedy ją łupnął na biurko, widziała urwane ucho na własne oczy. Ktoś tu coś kręci.
Pani Bogusia jakby się lekko zachłysnęła.
— Jakie pieniądze?
— Dolary.
— W gotówce?
— W gotówce.
— A czegóż to dolary w gotówce Henio Sewerynowi przynosił?
— Na przechowanie. Bo u nas w domu akurat wszyscy wyjeżdżali, mieszkanie puste zostawało, więc dla bezpieczeństwa… Myślał, że to tylko na jeden dzień, no i akurat ta katastrofa nastąpiła…
Mieszane uczucia na moment zaparły pani Bogusi dech. Otóż to…! To takie oni interesy miewali, a nieboszczyk, świeć Panie nad jego duszą, słowa jednego jej nie powiedział! A skąd w ogóle dolary u tego Henia niemrawca, czy to aby na pewno jego były…? A nie Seweryna przypadkiem? Swoje własne komu innemu oddać, to rzecz w ogóle nie do pojęcia! A ona nic nie wie, wszystko mogą jej wmówić, toż przecież Seweryn coś tam z ludźmi załatwiał, te przetargi jakieś… kto go wie czy nie zarobił…?
Agatka stała w progu, niczym rzeźba z drewna. Jak każde normalnie rozwinięte dziecko doskonale wiedziała, co to są dolary w gotówce. Papier, taki sam, jak polskie złote. Ta teczka, którą ojciec niósł, była okropnie ciężka, niemożliwe, żeby papierowe pieniądze stanowiły taki ciężar, na filmach widywała, całą walizę szmalu nieśli i jeszcze dawali radę, a tu, jak łupnęło, o mało się biurko nie zarwało. Elżbieta kłamie.
— Żadnego takiego czegoś Seweryn tu nie przyniósł i ja nic o tym nie wiem — powiedziała pani Bogusia stanowczo, podjąwszy nagłą decyzję. — W ogóle pierwsze słyszę. I dlaczego to Henio nic wcale nie mówi, tylko córkę w posły wysyła?
— Bo mnie głupio — odparł Karpiowski, zmieszany okropnie. — Sam prosiłem Seweryna, żeby to w tajemnicy utrzymał, no i widzę, że utrzymał. To z interesu było, takiego… no… nie bardzo… Nie oficjalnego…
Pamięć nie obudziła się w nim nagle, wyjaśnienie było rezultatem dedukcji. Podstaw dostarczył przez telefon wspólnik, wciąż przekonany, że zrobili szwindel, resztę Karpiowski sobie wymyślił, przypadkiem trafiając w sedno rzeczy. Dla pani Bogusi zabrzmiało to nawet wiarygodnie, ale już postanowiła nie dać się przekonać, na wszelki wypadek.
— A co to Seweryn, sroce spod ogona wyleciał? — spytała kąśliwie. — To Henio jeden interes mógł robić? A ja wiem, czy to Henia było, czy może Sewerynowa część? I czy było w ogóle? Bo powiedzieć, to każdy może wszystko.
Karpiowski zmieszał się jeszcze bardziej, a Elżbiecie zrobiło się ciemno w oczach. Sprawdzały się ich najgorsze przeczucia, pani Bogusia reagowała w sposób sobie właściwy. Jedyne wyjście, to świadectwo wspólnika, bo nawet szczegółowy opis zawartości nie da tej babie rady. Wspólnik w Amsterdamie, wrócić wróci, nie uciekł z kraju na zawsze, tylko pytanie, kiedy. Jak zrobi kolejny interes… Nigdy w życiu Elżbieta nie życzyła nikomu tak dobrze, jak temu jakiemuś Restnerowi, niechby mu się wszystko natychmiast udało i niechby wracał pojutrze!
— Przecież pani chyba zna mojego ojca — powiedziała z wyrzutem, ale raczej dość beznadziejnie. — O cudze by się w życiu nie upominał, a jeszcze swojego najlepszego przyjaciela…? I od początku przecież mówię, że sprawa jest delikatna. A ojciec w ogóle nie sam to robił, tylko miał wspólnika i ten wspólnik może zaświadczyć, że razem zarobili…
— Gdzież ten wspólnik?
— W Amsterdamie. W Holandii.
— I ja do Holandii mam jechać, żeby o prawdę pytać? Agatka ciągle tkwiła w drzwiach, nie zwracając na siebie niczyjej uwagi. Pomysł podróży do Holandii bardzo jej się spodobał. O istnieniu w domu teczki z urwanym uchem wiedziała najlepiej w świecie, w tym miejscu Elżbieta mówiła prawdę. Co do jej zawartości natomiast istniały same wątpliwości. Pan Henryk mówił co innego, matka co innego, może i znajdowały się tam pieniądze. O pieniądzach słyszała całe życie, matka upominała się o nie, awanturowała, nie krępując się obecnością dzieci, oszczędzała, brakowało ich ciągle. Jeśli w tej teczce jakieś były, do kogo należały, do pana Henryka czy do nich? Jeśli do nich, może wreszcie mogłaby dostać tę cudowną bluzkę z portretem Michaela Jacksona…? Jeśli w tym celu należałoby jechać do Holandii, ona chętnie…
Elżbieta ścierpła w sobie. Karpiowski uznał za słuszne wkroczyć.
— Bogusia powinna wiedzieć, że ja bym przyjaciela najlepszego nie oszukiwał — rzekł z wyrzutem. — Ja wiem, że to sprawa trudna, w dodatku nie wiadomo gdzie Chlup…
I nagle coś mu się stało. Poczuł jakby wybuch gdzieś pod czaszką, w środku głowy, błysk, fajerwerk. Wystrzelił widok, którego wcale nie starał się zapamiętać, dzięki czemu nie umknął mu od razu. Chlup, biorący od niego ciężką teczkę, pchający ją do samochodu, w ciemnościach, oni razem, w tym samochodzie… Zamknął oczy. Elżbieta przyglądała się ojcu, ciężko wystraszona.
— Przywiozłem mu… Wziął ode mnie… Na parkingu…
Komórka… Garaż… Strych…
— Jaka komórka? — spytała podejrzliwie pani Bogusia po długiej chwili, w nagle zapadłej ciszy, bo Karpiowski zamilkł, spotniały i osłabły od swojej wizji, a Elżbiecie odjęło mowę. — No pytam. Jaka znowu komórka? Bo na strychu nic nie ma i żadnej teczki nie było, już ja wiem najlepiej. Co to ma być?
Z przerażenia, że ojcu ten jakiś dziwny stan może zaszkodzić, Elżbieta zdobyła się na potężny wysiłek.
— Schować. Nie wiadomo gdzie pan Seweryn mógł to schować. Może w jakiejś komórce. Komórek u państwa dużo…
— A choćby i sto było, to co komu do naszych komórek? — powiedziała pani Bogusia ostro. — Może Henio i przyniósł…
— Przyniósł, proszę pani, na pewno. Oddał w depozyt panu Sewerynowi i gdyby pan Seweryn żył…
— A skąd to wiadomo, że przyniósł i że jego było?
— Bo pan Seweryn sam to powiedział! W szpitalu powiedział, że depozyt mojego ojca jest u niego bezpieczny! Na własne uszy słyszałam!
Pani Bogusia upór miała ugruntowany w charakterze.
— I kiedyż to? Podobno nieprzytomny Henio był? Do nieprzytomnego tak Seweryn gadał?
— Do przytomnego. Akurat przytomność odzyskał, tego dnia, kiedy pan Seweryn umarł.
Teraz na panią Bogusię przyszła chwila zaniemienia.
— Jakże to…? Tego dnia był w szpitalu…?!
— Był, oczywiście. Czyste błogosławieństwo. Matematykę mu przypomniał, rozmawiali, dziwacznie bo dziwacznie, ale jednak. I wtedy powiedział, że to, co mojego ojca, leży u niego bezpiecznie. Ze trzy osoby to słyszały!
Mienie idiotycznego Henia wyleciało pani Bogusi z głowy. Teraz dopiero dowiedziała się, że w dniu swojej śmierci Seweryn był w szpitalu, zdenerwował się, to jasne przecież, nie przez nią, nie przez żadne zamykanie, tylko przez Henia podleca, i przez niego umarł! O, niedoczekanie ich, żeby nie wiem co przyniósł, choćby to było Henia i dwadzieścia razy, nie odda! Nie kto inny, a oni sami uśmiercili Seweryna, depozytu im się zachciało, prędzej do ognia wrzuci! Nie odda swołoczom za nic w świecie!
— Ja o tym wszystkim nic nie wiem — rzekła zimno i twardo. — Komu się nie podoba, niech mnie do sądu skarży. Żadnych teczek tu nie ma i żadnych dolarów i nawet szukać nie będę. Henio w głowę dostał i coś mu się pomieszało.
Podniosła się od stołu z wyraźnym zamiarem pożegnania gości. Elżbieta i Karpiowski podnieśli się również, całkowicie bezradni, pewni już, że z tej baby depozytu się nie wydusi. Agatka na wszelki wypadek cofnęła się za drzwi i, zapomniawszy o lodach, wybiegła do ogrodu.
— I co? — spytał niecierpliwie czekający na nią Staś.
— Nic. Kłócą się. Ty, czy pieniądze mogą być ciężkie?
— Co?
— Pieniądze, mówię…
— Jakie pieniądze?
— Dolary.
— Dlaczego dolary mają być ciężkie? Co ty mi tu za głupoty nawijasz?
Agatka westchnęła, widząc, że musi trochę wtajemniczyć brata w treść kłótni przy stole. Nie lubiła tego, po matce odziedziczyła niechęć do ujawniania sekretów.
— Mówią, że ojciec dolary w teczce do domu przyniósł, ja wiem, że przyniósł, ale ta teczka była strasznie ciężka i wcale nie wiem, czy tam były dolary, bo mówił, że narzędzia. Więc pytam ciebie, czy to możliwe, żeby dolary…
— A skąd ja mam takie rzeczy wiedzieć, czy ja to ważyłem? Pewnie, że jak ciężkie, to prędzej narzędzia. Chociaż nie, czekaj! Książki są ciężkie, nie? A też z papieru. Więc jakby dużo napchał… Ale to by wór musiał być, a nie żadna teczka! Chyba że złote.
— O złotych nie mówili…
— No dobra, co cię obchodzą dolary, ja chcę wiedzieć, czy te lody będą. No?
— A, lody… Teraz nie, dopiero jak oni pójdą. I w ogóle przed obiadem matka nie da, bo zła jest okropnie.
Rozczarowany Staś wzruszył gniewnie ramionami i odmaszerował do swoich zajęć. Ciężka teczka nie interesowała go wcale, wnoszenia jej do domu i mijania się z ojcem na schodach nie pamiętał wcale, nie poświęcił owej chwili żadnej uwagi. Pozostała w nim natomiast niejasna myśl o narzędziach, bo coś tam przecież wpadło mu w oko w szafie ze sprzętem. Postanowił nawet obejrzeć to coś, ale o postanowieniu natychmiast zapomniał, ponieważ kumpel zdobył skądś i przyniósł prawdziwą rakietnicę. Zajęli się nią bez reszty.
Zadumana Agatka wróciła do domu, starannie omijając kuchnię, nie miała bowiem najmniejszej ochoty pomagać w klejeniu pierogów. O wyjściu gości powiadomił ją szczęk furtki, odgadła, że już ich nie ma, a matka teraz śpieszy się z obiadem, podwójnie wściekła. Teczka z urwanym uchem intrygowała, ciekawa rzecz, gdzie też ojciec mógł ją schować? Jaka szkoda, że nie zajrzała do niej od razu wtedy, kiedy ją przyniósł! I czy to możliwe, żeby rzucił tak byle jak, jeżeli miał tam pieniądze…?

* * *

Krystyna wróciła z pracy i zastała w domu atmosferę pełną napięcia. Chciała zapytać o rezultaty pogawędki z panią Bogusią, ale nie zdążyła nawet ust otworzyć.
.— Słuchaj, ojcu wraca! — krzyknęła gorączkowo na jej widok Elżbieta.
Karpiowski siedział przy stole i trzymał się za głowę, bardzo blady. Od razu wiedząc, co mu wraca, Krystyna przejęła się niebotycznie. Upuściła liczne reklamówki, zrzuciła z ramienia torbę, padła na krzesło naprzeciwko niego i wpatrzyła się z nadzieją w pobladłą twarz.
— Jak…? —jęknęła nerwowo. — Ile…?! Wszystko? Doktora…!
— Doktora też będzie trzeba, ale czekaj, zaraz, u tej Chlupowej tak go rąbnęło, nie wszystko, trochę, aż się przestraszyłam…
— Czy ta głowa go teraz boli?
— Nie wiem, chyba tak, coś mu dać może…? Nie wiem, co zrobić…
— Heniu, czy głowa cię boli?
Karpiowski odjął ręce od głowy i wzruszył ramionami.
— Głowa już nie, tylko noga.
— Jak to, noga? — zaniepokoiła się Krystyna. — Boże jedyny, dlaczego noga?!
— Potknąłem się na schodach i walnąłem w goleń. Nie, nie bardzo, uspokój się, tylko trochę. Zdaje się, że dobrze mi to zrobiło. Uspokójcie się obie!
Gwałtowna akcja oglądania nóg Karpiowskiego i macania go po głowie uległa zakończeniu po stłuczeniu szklanki z resztkami kawy i popielniczki z całą zawartością. Krystyna próbowała odzyskać nieco równowagi, Elżbieta zgarnęła na kupkę pety i szkło.
— Ile my w końcu będziemy mieć tych spodków? — mruknęła z goryczą. — Popatrz, znów szklanka poszła, a spodek nietknięty.
— Daj sobie teraz spokój ze spodkami. Powiedzcie mi to wszystko jakoś porządnie, po kolei. Jak to było? Co się stało? Heniu, co sobie przypomniałeś?
— Żebyś wiedziała, jak ojciec w tym momencie wyglądał…!
— Teraz już wiem na pewno, że ta teczka poszła do Chlupa — rzekł stanowczo Karpiowski, przeczekawszy rozmaite chaotyczne okrzyki córki i doszedłszy wreszcie do głosu. — Owszem, ogłuszyło mnie to trochę, ale przypomniałem sobie wyraźnie. Wzrokowo. Na parkingu koło dawnej pętli autobusowej, on ją wziął ode mnie i wepchnął do swojego samochodu, ja też byłem samochodem. Siedziałem z nim potem razem, w jego samochodzie, i gadaliśmy. Nie wiem, o czym. Ale tamto wszystko pamiętam i wiem na pewno, że to był mój przyjaciel. Miałem jakiegoś innego przyjaciela?
— Nie — odparły równocześnie Krystyna i Elżbieta. — Takiego prawdziwego, od serca, to tylko Chlupa.
— No więc teraz on to ma…
— Nie on, tylko ta zołza, Bogusia — sprostowała Krystyna.
— I możesz być spokojna, że nam nie odda — stwierdziła złym głosem Elżbieta. — Znalazła ją czy nie, tego nie jestem pewna, ale już zdążyła się wyprzeć. W ogóle nam nie wierzy i jeszcze mówi, że to jej.
— Jak to, jej…?
— Nie jej, tylko Chlupa — uściślił Karpiowski. — No dobrze, było jego, a teraz jest jej. Ona tak uważa.
— A my się, rozumiesz, podszywamy i próbujemy ją wykantować i ograbić…
— Nie do wiary — powiedziała Krystyna ze zgrozą. — To przerażające! Nie da się jakoś udowodnić?
— Jak udowodnić, skoro ojciec mówi, że interes był śliski?
— To nie ja mówię, tylko ten mój wspólnik, ten Restner…
— Ale przecież zawartość…! Dokładnie wiemy, co tam było, Restner wyliczył!
— No i co z tego, że wiemy i że wyliczył, skoro ona twierdzi, że żadnej teczki nie ma i nie było, i ona nawet szukać nie zamierza, bo ojciec ma zwidy i majaczy…
— Szukać nie zamierza, akurat! Głowę daję, że cały dom przegrzebie!
— Co do głowy, ja też — zgodziła się Elżbieta. — Ale tak mi się wydaje, że naprawdę nic o niej nie wiedziała, bo była jakby wstrząśnięta. Dowiedziała się od nas. A jak się jeszcze dowiedziała, że tam były pieniądze…
— Po diabła jej mówiliście, że tam były pieniądze?!
— A co mieliśmy powiedzieć? Że złom i makulatura? Przecież by zajrzała! I tym bardziej powiedziałaby, że nie nasze!
— I powiedzieliście jej, ile tam tego jest…?
— No nie, coś ty! Mogłaby nam gardła poderżnąć!
— Jezus Mario, to potworne. Ale właściwie po niej można było czegoś takiego się spodziewać. Heniu, a nie przypomniałeś sobie przy okazji… skoro gadaliście z Sewerynem w samochodzie… czy on nie mówił, gdzie to schowa?
Karpiowski już całkowicie zmienił pozycję, odchylił się na oparcie krzesła, założył ręce na kark, wyciągnął nogi i gapił się na sufit.
— Mówił — przyświadczył smętnie. — Takie słowa mi się majaczą: w kufrze, w szafie, w alkowie, w komórce… Pojawiły mi się w sposób oderwany, ale dedukuję, że musiały paść właśnie wtedy, bo nic innego i kiedy indziej nie przypomina mi się wcale. Da się je skojarzyć z ukrywaniem teczki.
— Wobec tego musiał ją schować w jednym z tych miejsc…
Na przygnębiających rozważaniach najlepiej wyszedł kot, który skorzystał z pierwszego wstrząsu Krystyny i spenetrowal porzucone przy drzwiach reklamówki. Wśród owoców, warzyw, puszek z pasztetem, maszynopisu do korekty i innych produktów niejadalnych znalazł tatara, przewidzianego na befsztyki, śmietankę do truskawek i żółty ser. Tatara zjadł w trzech czwartych, śmietankę wylizał w całości, żółtego sera spożył zaledwie trochę, ale i tak o mało nie pękł. Po stwierdzeniu braków w zakupach nie skarcono go nawet, ponieważ rozsądnie znikł z horyzontu, kładąc się spać w jakimś niedostępnym zakamarku.
Przy nader skromnym obiedzie, przeistoczonym w kolację, rozważania toczyły się nadal.
Pierwszy błysk pamięci Karpiowskiego stanowił jedyną pociechę, dostarczając nadziei na dalsze osiągnięcia. Pojawiła się szansa, że prędzej czy później cała pamięć mu wróci, tym jednakże w sytuacji obecnej trudno się było zadowolić, pani Bogusia mogła się bowiem pośpieszyć, rozebrać dom na drobne kawałki, skarb odnaleźć i zagarnąć dla siebie. I żadna ludzka siła nie zdołałaby jej udowodnić rabunku cudzego mienia.
Po rozpatrzeniu najrozmaitszych argumentów, jakie ewentualnie wywarłyby na nią wpływ, po stwierdzeniu ich całkowitej bezskuteczności i potrwaniu przez długą chwilę w ponurym milczeniu, Elżbieta i Krystyna otrząsnęły się jakoś równocześnie i odezwały razem:
— Ja widzę tylko jedno wyjście…
— Wobec tego tylko jedno nam pozostaje…
Urwały również w tym samym momencie i popatrzyły na siebie z nagłym wzajemnym zainteresowaniem.
— No? — powiedziała Krystyna. — Co masz na myśli?
— A ty?
— Coś mi się widzi, że myślimy to samo. Ale mnie nie wypada tego powiedzieć.
— Dlaczego?
— Bo prawnie rzecz biorąc, nie należę do waszej rodziny.
Elżbieta zdziwiła się bardzo.
— Jak to? Co za głupstwa mówisz?
— Przeoczyłaś może ten drobny fakt. Nie jestem oficjalnie żoną twojego ojca.
— No to co? W czym problem? Weźcie ślub i z głowy.
— Jaki ślub? — zainteresował się gwałtownie Karpiowski, trwający dotychczas w posępnej zadumie.
— Zwyczajny, ślub z tobą.
— Jak to? Czy to znaczy, że jeszcze nie braliśmy ślubu?
— No pewnie, że nie!
— Dlaczego?
— Bo najpierw musiał się uprawomocnić twój rozwód z poprzednią żoną, a potem nie miałeś czasu, bo robiłeś ten swój interes. Zamierzaliśmy to załatwić, jak wrócę z targów, z Krakowa, ale odwaliłeś katastrofę i teraz nie wiem, czy człowiek z utratą pamięci może się ożenić.
— O, cholera! — zaniepokoiła się Elżbieta. — Pewnie nie.
— Dlaczego? — oburzył się Karpiowski.
— Bo, teoretycznie biorąc, taki facet może nie pamiętać, czy przypadkiem nie jest żonaty. Popełni bigamię i co?
— Ale wy przecież wiecie, czy ja jestem żonaty!
— No więc nie wiem, może wystarczą dwie sztuki świadków…
W Karpiowskiego wstąpiła nagle dzika energia.
— Nic mnie to nie obchodzi. Ja uważam, że nie jestem żonaty. Mam chyba jakieś rozwodowe dokumenty…? Bierzemy ten ślub natychmiast!
Uczynił ruch, jakby chciał zerwać się z krzesła, ale Krystyna go powstrzymała.
— Czekaj, to przecież nie w tej chwili, Urząd Stanu Cywilnego o tej porze jest nieczynny…
— W takim razie jutro rano!
— Też nie, trzeba się zamówić i jeszcze czekać trzydzieści dni…
— Po kiego grzyba te trzydzieści dni?!
— O. i mówić ojciec umie coraz lepiej! — ucieszyła się Elżbieta. — Zdaje się, że te trzydzieści dni to po to, żeby .się państwo młodzi rozmyślili. Akcja antyrozwodowa.
— Ja się nie rozmyślę!
— Ja też nie — zapewniła łagodząco Krystyna. — Od początku chcę wyjść za mąż za ciebie. Dobrze, możemy jutro złożyć papiery. A co do tej utraty pamięci…
— To lepiej wcale się do niej nie przyznawać — wpadła, jej w słowa Elżbieta. — Nikt w Urzędzie Stanu Cywilnego nie będzie ojca badał, a na plaster wam te komplikacje ze świadkami. Na wszelki wypadek idźcie razem, w razie gdyby zadawali jakieś głupie pytania, podpowiesz mu, co ma zeznawać.
— Bardzo dobrze — pochwalił Karpiowski i usiadł wygodniej. — Będę udawał, że żadnej amnezji nie mam, wszystko pamiętam doskonale. W ostateczności przyznam się, że mam sklerozę, sklerotycy mogą się żenić?
— Wnioskując z tego, co widzimy wokół siebie, nikt im nie stawia przeszkód.
— No to w porządku. To teraz mówcie, jaką miałyście myśl. Miałyście przecież jakąś myśl?
Elżbieta i Krystyna znów popatrzyły na siebie.
— No dobrze, dla świętego spokoju powiem pierwsza — poddała się Elżbieta. — Nie widzę innego wyjścia, jak tylko to ukraść. Nie, źle mówię, nie ukraść, tylko odkraść. Podstępnie wyrwać naszą własność tej babie z pazurów. Też na to wpadłaś?
Krystyna kiwnęła głową.
— Też. Bez żadnych skrupułów i wyrzutów sumienia. Teraz już jestem całkowicie pewna, że Chlup ukrył to u siebie, i zaczynam żałować, że ona się o tym dowiedziała. Nic w ogóle nie należało jej mówić, znamy ją przecież. Od razu iść i po cichutku zabrać co nasze.
— Gdybyśmy wiedzieli, gdzie szukać…!
— Otóż to. W garażu, twój ojciec mówi, że nie ma. Heniu, jesteś pewien, że tej teczki nie ma w garażu?
— Ja jej nie widziałem…
— Bzdet — przerwała energicznie Elżbieta. — Pan Seweryn jaki był, taki był, gust miał dziwny w kwestii żony, ale zaburzeń umysłowych nie przejawiał. Jeśli wiedział, że tam jest wielki szmal… a wiedział, sądząc z tego, co się ojcu majaczy… w życiu by nie zostawił tego w garażu! To jest otwarta szopa!
— W samochodzie, w bagażniku… — bąknęła Krystyna.
— To chyba tylko na chwilę. Przecież jeździł tym pudłem, mogli mu ukraść! Nie, ja w garaż nie wierzę. Chyba że jest tam jakaś tajemnicza kryjówka, ale w tajemniczą kryjówkę też nie wierzę, bo gdyby coś takiego miał, chociaż wrota by zrobił!
— Możliwe, że masz rację, garaż odpada. Szkoda, tam najłatwiej byłoby szukać…
— Czekajcie no — wtrącił się Karpiowski z lekkim zakłopotaniem. — Czy ja dobrze rozumiem, że wy chcecie tę teczkę ukraść? Tak zwyczajnie, jak złodzieje?
— Nie ukraść, tylko odkraść — pouczyła go surowo córka. — Jest twoja czy nie?
— No… jest.
— Masz prawo zabrać własną rzecz, na której ktoś siedzi i nie chce tyłka ruszyć?
— Zapewne mam, ale może by jednak polubownie…
— Popatrz — zwróciła się z goryczą Elżbieta do Krystyny — amnezja wsteczna całkowita, własnego języka ojciec musiał się uczyć od zera, a charakter mu został! Polubownie, z tą szantrapą! — odwróciła się do ojca i zaczęła potrząsać mu palcem przed nosem. — Sam słyszałeś, co mówiła! Wyrzuciła nas z domu! Wyraźnie powiedziała, że to Chlupa i gówno nam odda! Zarobiłeś, Restner zaświadcza, i dla kogo zarobiłeś? Dla tej zołzy?! To ją kochasz, a nie Krystynę?!
Karpiowski cofnął się nieco z krzesłem, bo palec latał mu przed twarzą jakoś nieznośnie i przerażająco. Gdzieś w głębi swojego zapomnianego jestestwa czuł opór przed kradzieżą, jego dusza protestowała. Zarazem jednak odezwał się logiczny umysł, Elżbieta miała słuszność, w żadnym wypadku nie robiłby ryzykownego interesu dla pani Bogusi, żadnego interesu by dla niej nie robił, obdarzenie jej bogactwem byłoby oburzająco niesprawiedliwe. W dodatku na niekorzyść Krystyny…! O nie, one obie mają bardzo dobry, rozsądny pomysł, własne dobro należy odzyskać podstępem, jeśli nie można inaczej.
Dawny Karpiowski prędzej by umarł niż okradł żonę przyjaciela, obojętne z czego, bodaj nawet z własnych, bezprawnie przez nią zgarniętych dóbr. Prosiłby, tłumaczył, żebrał i skamlał, poszedłby na ugodę i podział mienia, wszystko, tylko nie czyn naganny i karalny. To właśnie z tej zakamieniałej praworządności brało mu się przekonanie o nielegalności interesu i cierpiałby nad nim acz nie śmiertelnie, to jednak długo. Na szczęście jednak, wbrew zarzutom Elżbiety, charakter odrobineczkę mu się zmienił, logika brała w nim górę nad uczuciami, ponadto swoich minionych wysiłków i trudów nie pamiętał, i całe to zdobyte i tak głupio utracone mienie w jego odczuciu należało bardziej do Elżbiety i Krystyny niż do niego samego. Odzyskać dla siebie, może by się zawahał, odzyskać dla nich był zdecydowany.
— Przestań machać, bo mi w oczach miga — rzekł surowo. — Nie kocham zołzy, kocham Krystynę. Dobrze. Zgadzam się. Trzeba odkraść. Mówcie dalej.
— To znaczy, że decyzja zapadła? — powiedziała z ulgą Krystyna. — Chwałaż Bogu! A już myślałam, że taki sam będziesz głupi, jak byłeś. Ten ślub rzeczywiście musimy załatwić jak najprędzej, bo inaczej nie mogłabym w tym brać udziału. Jako osoba obca zwyczajnie kradnę, jako żona odzyskuję swoje. Zaraz sprawdzę, czy mamy wszystko, i jutro tam pójdziemy. Może te trzydzieści dni na rozmyślanie się dotyczy tylko młodzieży?
— Tego nie wiem. Ale przypuszczam, że robią jakieś wyjątki. Na przykład ślub na łożu śmierci…
— Albo wyjazd służbowy. Kontrakt zagraniczny i muszą jechać jako małżeństwo. No nic, dajmy temu spokój na razie, dowiemy się jutro. A teraz rzeczywiście musimy się zastanowić, gdzie Chlup mógł wtrynić tę teczkę.
Z nie mniejszą ulgą Elżbieta podniosła się z krzesła i przyniosła dla ojca zimne piwo z lodówki.
— Zasługujesz na piwo — stwierdziła z przekonaniem. — Też się bałam, że zaczniesz protestować i polecisz do szantrapy z donosem. Dobra, myślmy! Garaż won, co tam ojciec jeszcze sobie przypomniał?
— Komórka — podsunęła Krystyna.
— Komórek i takich innych zakamarków u nich jest zatrzęsienie. Ja mniej więcej znam ten dom, bawiłam się tam w chowanego. Jestem pewna, że do niektórych nikt nie zagląda przez całe wieki, a on przecież nie wiedział, że umrze, jeśli myślał, że to będzie na krótko, mógł wetknąć byle gdzie.
— Z tego wynika, ze trzeba przeszukać wszystkie?
— Chyba wszystkie. Może z wyjątkiem tych, gdzie ona trzyma rzeczy na co dzień, odkurzacz i tak dalej. Nie wyobrażam sobie, jak to zdołamy zrobić.
— Kufer — powiedział w zadumie Karpiowski. — Szafa. Więcej słów sobie nie przypominam.
— Szafa! — wykrzyknęła Elżbieta. — Przy naszej pierwszej wizycie zrobiła awanturę o szafę, tę w holu, od której drzwi wyleciały. Niemożliwe, żeby bez powodu wrzeszczała, że jej się w szafach grzebie! Musiała tam coś mieć!
— Sądzę, że bałagan — zaopiniowała kąśliwie Krystyna, która już całkowicie odzyskała zimną krew i równowagę. — Nie wyleciały razem z drzwiami jakieś śmieci?
— Zdaje się, że owszem. Ale ja nie wiem, czy Chlup schowałby to tak jej pod ręką. No nie wiem, nie mam zdania, bo z drugiej strony ona naprawdę robiła takie wrażenie, jakby o teczce po raz pierwszy usłyszała od nas. Jeśli udawała, byłoby to aktorstwo godne Oskara.
— Wobec tego może strych? Co tam jest. na tym strychu? Byłaś tam kiedy? Widziałaś?
— Dziada z babą brakuje — westchnęła Elżbieta. — Byłam, dzieci wszędzie wlezą. Gdybym miała coś chować, wybrałabym strych, tam można ukryć czołg z przyczepą.
— Szafa — powiedział znów Kurpiowski.
Żona i córka zlekceważyły go niecierpliwie.
— No szafa, szafa, możliwe, mówimy o tym przecież. Wychodzi na to, że przeszukać trzeba pół domu. Jakim sposobem?
— Czy ona w ogóle teraz kogoś z nas wpuści? — zastanowiła się Krystyna. — No, nie mnie… Ale nawet i was… Zdaje się, że ta przyjemna rozmowa zakończyła się wybuchem wojny?
— Coś w tym guście…
Problem zaczynał się wikłać coraz bardziej. Krystyna pomyślała, że na miejscu pani Bogusi zamknęłaby drzwi przed nosem takim głupim natrętom, bez względu na to, czy czułaby się niewinnie pomówiona o cokolwiek, czy też podstępnie chciałaby przywłaszczyć sobie ich mienie. Chociaż niejako niewinna przeciwnie, otworzyłaby je szeroko i sama zaproponowała spenetrowanie domu. Niech się osobiście przekonają, nic tu nie ma!
Ale pani Bogusia miała inny charakter…
Na chwilę przestała uczestniczyć w rozmowie, ze zmarszczonymi brwiami szukając wyjścia ze skomplikowanej sytuacji. Należało bywać w tym domu, obraziwszy przedtem na siebie jego panią, idiotyzm. Zatem przeprosić panią…
— Już wiem! — krzyknęła nagle z błyskiem w oku, przerywając Elżbiecie snucie wspomnień o strychu. — Wpuści was! Ale nie ma siły, trzeba ją oszukać.
— Jak oszukać? — spytał podejrzliwie Karpiowski.
— Co masz na myśli? — zainteresowała się Elżbieta. Krystyna była pełna mściwego triumfu.
— Jest tam jeszcze białe wino w lodówce? Ja też zasługuję, zrobię sobie szprycera. Otóż musicie iść do niej z kwiatami i jakim pudłem… czekoladki, niech ma! Żeby je z daleka było widać, nie wytrzyma, otworzy. I powiedzieć jej, że ta teczka już się znalazła, więc ją przepraszacie za posądzenie, padajcie na kolana, bijcie głową w podłogę. Skoro się znalazła, ona straci całe zainteresowanie i nie będzie przeszukiwała domu, co przypuszczam, że właśnie czyni…
— Nie czyni, jeszcze jest w pracy — zauważyła Elżbieta, rzuciwszy okiem na zegarek.
— Zacznie czynić, jak wróci. Ale skoro się znalazła, przestanie, bo co się ma wygłupiać. Odzyskaliśmy swoje pieniądze, więc dla niej wszelka nadzieja przepadła…
— Nie pomyśli, że łżemy?
Mimo nikłości kontaktów osobistych, Krystyna rozszyfrowała panią Bogusię doskonale. Pokręciła głową.
— Nie uwierzy, że ktoś mógłby wyrzec się pieniędzy. Musimy je mieć, skoro jej się nie czepiamy i niczego od niej nie chcemy, jeśli rezygnujemy z wersji depozytu u Chlupa, znaczy, odnaleźliśmy swoje gdzie indziej. Trzeba tylko wykombinować, gdzie i w jaki sposób, przedstawić jej to, sensacyjnie czy romantycznie, i kwitnąć szczęściem!
— Krycha, jesteś wielka! — ogłosiła Elżbieta uroczyście i popędziła po butelkę z winem.
Karpiowski przeciwko obełganiu pani Bogusi jakoś nie miał zastrzeżeń. Upominanie się u niej o swoją własność przyprawiało go o katusze, dławiło, skręcało mu wnętrzności. Wolał wszystko inne i myśl, że przestanie się upominać, stanowiła istny balsam, a co zdejmie z niego ten ciężar, nie miało już znaczenia.
— Wstecznych doświadczeń nie mam — oznajmił z westchnieniem. — Wsteczną mam tylko niepamięć. Ale rozumiem, że najpierw musimy odgadnąć schowek, potem sprawdzić i może znaleźć. Znalazłszy, ukraść od razu…
— A propos, gdzie Bubel? — zaniepokoiła się nagle Krystyna. — Pojechał już?
Zaskoczona Elżbieta odruchowo rozejrzała się dookoła.
— O Boże, zupełnie o nim zapomniałam! Nie, nie pojechał chyba, poszedł przecież do pralni.
— Ósma godzina! Do tej pory tam siedzi? W ekspresowej…?
— Może już wrócił, a myśmy nie zauważyli?
— I co, podsłuchuje…?
Obie zerwały się z miejsc i na palcach popędziły do drzwi. Bubla nie było nigdzie, uspokoiły się.
— Siedzi w tej pralni czy go samochód przejechał, nic mnie to nie obchodzi — stwierdziła stanowczo Elżbieta. — Chociaż może wolałabym samochód. No, jazda, myślmy dalej!
I w tym właśnie momencie wrócił Bubel w świeżo upranych spodniach.

Pralnię, rzecz jasna, opuścił już przeszło dwie godziny wcześniej i od razu postanowił złożyć wizytę tej wspaniałej kobiecie, którą przy poprzedniej okazji tak zdenerwowali. Nabył kwiaty i bombonierę i udał się na Siekierki.
Pani Bogusi oczywiście nie zastał, rzeczywiście bowiem była w pracy. Do środka wpuściły go nudzące się śmiertelnie dzieci, Agatka, wzorem matki, wyciągnęła sok porzeczkowy i poczęstowała gościa. Bubel mężnie napił się owego octu siedmiu złodziei, dzieci zaś z wielkim zapałem przystąpiły do degustacji czekoladek. Kiedy skonsumowały ostatnią, Bubel dowiedział się, że siedzi tu całkiem niepotrzebnie, bo mamusia wróci dopiero po północy, a o takiej porze gości się u nich nie przyjmuje.
Wynikało z tego dość wyraźnie, że powinien już sobie pójść, ale delikatne aluzje obijały się o niego niczym o mur oporowy. Gdyby podejmowały go osoby dorosłe, cierpiałyby z zaciśniętymi zębami, wysilając się na grzeczność, tu jednakże w grę wchodziły dzieci, syte już zarówno słodyczy, jak i rozrywki. Z godną pochwały szczerością postawiły sprawę jasno.
— No to my musimy już wyjść — oznajmił Staś, podniósłszy się od stołu i uprzejmie szurnąwszy nogami. — Ja jestem umówiony z kumplem, a ona coś tam. Pan też musi wyjść, bo nie wolno w domu zostawiać nikogo obcego. To idziemy, nie?
Agatka poparła brata i Bubel, chcąc nie chcąc, musiał opuścić siedzibę wspaniałej kobiety.
Do wizyty, złożonej pani Bogusi, przyznał się Karpiowskiemu natychmiast, nie widząc powodu, żeby ją ukrywać. Sięgnął po resztki bogatej w witaminy kolacji, skwapliwie posłużył się butelką z winem, obejrzał się za kieliszkiem…
W składanej przez cały czas relacji doszedł właśnie do momentu, który sprawił, że Elżbieta usłużnie rzuciła się ku barkowi, podsuwając mu nawet dwa kieliszki. Pod wpływem wzroku Krystyny wyciągnęła drugą butelkę wina, tym razem czerwonego, i wetknęła ojcu w ręce korkociąg. Odbywało się to w kamiennym milczeniu, nikt nie odzywał się ani słowem, żeby przypadkiem nie przerwać opowieści.
— Miłe dzieci — mówił Bubel beztrosko. — Grzeczne takie i gościnne, rozumne w dodatku, że, jak mamusi nie ma, domu pilnują. Kołowrotek mi pokazali, ten Chlup musiał mieć niezły sprzęt wędkarski, znaczy chłopiec pokazał, dziewczynka nie. Ale znów z drugiej strony, jeśli gdzieś polecą, czy tam ich nikt nie okradnie? Okien nie pozamykali, a nawet niech jedno z nich zostanie, co to jest dziecko dla jakiegoś bandziora? No, chyba że krzyku narobi…
— I tak cię bez niczego wpuścili? — spytała Elżbieta lekko zdławionym głosem, bo Bubel na chwilę umilkł, zająwszy szczęki sałatą.
— Jakże, bez niczego? I kwiaty miałem, i czekoladki…
— Czekoladki…! — wyrwało się Krystynie. — Mówiłam…!
— Z pustymi rękami do pięknej kobiety się nie chodzi — pouczył Bubel, powodując tym jakieś dziwne charknięcie Karpiowskiego. — A co do dzieci, to mówię przecież, obcych nie wolno, a ja już znajomy. Od razu im przypomniałam, że dopiero co u nich byłem. Myślałem, że pani Bogusia zaraz przyjdzie, ale okazało się, że nie, aż do północy pracuje. Za to jutro ma wolne, więc jeszcze na jutro zostanę.
Elżbieta i Krystyna wymieniły błyskawiczne spojrzenia i obie, jak na komendę, utkwiły wzrok w butelce z czerwonym winem. Elżbieta obejrzała się na kota, który właśnie wkroczył do jadalni i przeciągnął się po długim śnie. Krystyna delikatnie pokręciła głową i nagle zerwała się od stołu.
— Czekajże, nie jedz tej sałaty tak na surowo, ona jest nie przyprawiona! Zaraz ci przyniosę oliwę i cytryny!
— Skąd, bardzo dobra — zdziwił się Bubel, ale Krystyna już znikła w drzwiach.
Wróciła po pięciu sekundach z wielką butlą oleju słonecznikowego i połówką cytryny, zabrała Bublowi salaterkę z sałatą sprzed nosa, chlupnęła do niej nieco oleju, wcisnęła cytrynę, posoliła delikatnie i wdzięcznie podsunęła mu z powrotem. Butlę z olejem, pozbawioną zakrętki, otwartą, postawiła na skraju stołu. Elżbieta obserwowała te machinacje roziskrzonym wzrokiem.
Bubel nadal roztkliwiał się nad dziećmi pani Bogusi, a także nad jej domem.
— Tam remont by trzeba, generalny, to ruina, ta buda, ale da się odnowić. No, parę złotych włożyć trzeba… Za to przestrzeń życiowa, że ho ho. Interesy by można robić, żyć nie umierać, a popatrzyłem tak trochę i zdaje się, że nawet wcale nie zagrzybione… Całkiem niezłe te kartofelki z sałatą, faktycznie lepsza niż była…
Krystyna usiadła obok niego, symulując chciwe zasłuchanie i dolewając mu czerwonego wina. Elżbieta przeniosła się na najbliższe miejsce z drugiej strony, między nimi stała butelka z olejem. Karpiowski gapił się na scenę z szalonym zainteresowaniem, makiaweliczny pomysł jego kobiet jeszcze nie dotarł do niego w pełni, ale już czuł, że coś będzie. Bardziej zajął się swoim przeczuciem niż gadaniem Bubla, wnikliwie badał własny umysł, wybrakowany pamięciowo, ale na bieżąco działający chyba sprawnie, i ocena ta cieszyła go ogromnie.
— Mięska nie ma żadnego…?
— Pipuś zeżarł — powiedziała Elżbieta życzliwie. — Ale czerwone wino jest zdrowe.
— I dobrze się spiera — przyświadczył Bubel. — O, proszę, śladu nie zostało. Ale, jakiś taki soczek tam dostałem, kwaśny cholernie, może i dobry na upał, chociaż mordę na siódmą stronę wykrzywia…
— Trzeba go pić pół na pół z wodą — poinformował uczynnię Karpiowski.
— Co ty powiesz? Popatrz, a mnie to do głowy nie przyszło. Dzieciom też nie. No, może dzieci takie rzeczy lubią…
— Pusty kieliszek — zwróciła Krystyna uwagę Elżbiecie i udało jej się wydobyć z siebie ton karcący. — Dolej mu.
Butelka z winem stała przed Krystyną. Elżbieta sięgnęła po nią żywo, ale na drodze do wina, na skraju stołu, stała butelka z olejem. Wystarczyło lekkie dotknięcie łokciem i cały produkt poszedł Bublowi na koszulę i spodnie.
— O Boże! — krzyknęła Krystyna ze zgrozą, spod której przebijało upojne szczęście.
— Kurrr…! — powiedział Bubel.
— Och, najmocniej cię przepraszam! — zawołała Elżbieta, skruszona niezmiernie, kryjąc radosny błysk w oku. — Te twoje spodnie są chyba niefartowne, nie noś ich więcej! W końcu ci pecha przyniosą. Masz przecież jakieś inne?
— Mam. W domu — odparł ponuro Bubel. — Może i faktycznie…
Krystyna w tym momencie gotowa już była nieba mu przychylić. Podniosła butelkę, która się tylko przewróciła, nie spadłszy, i z której wciąż jeszcze ciekło na garderobę Bubla. Zbaraniał z tego tak, że nawet się nie ruszył, opływając olejem jadalnym. Elżbieta gorliwie nalała mu wina. Karpiowski podsunął córce własny kieliszek, czując w głębi serca gorące współczucie, Bubla bowiem, z niewiadomych przyczyn, bardzo lubił.
— Nic się nie martw, samochodem jesteś, możesz jechać i w takich — rzekł pocieszająco. — Nikt nie będzie widział. A w tym Szczecinie też chyba jest jakaś pralnia? Albo może i rzeczywiście więcej ich nie noś, bo szczęścia to one nie mają.
Bubel z rezygnacją pił wino, zagryzając truskawkami i tocząc walkę sam ze sobą. Westchnął ciężko.
— To chyba na noc polecę. Po ciemku nikt nie zauważy nawet, jak będę brał benzynę. Nie, w tych spodniach ryzykował nie będę, możliwe, że macie rację…
Nigdy jeszcze dotychczas w przygotowaniach do wyjazdu nie spotkał się z tak żywą pomocą. Olej ze spodni został wytarty papierem toaletowym i nie kapał już na podłogę. Przybory toaletowe zostały mu uczynnię przyniesione z łazienki. Zanim się wydobył z lekkiego oszołomienia, już zdążył ruszyć na północ.
— Prawie mi go żal było, bo tyle przyniósł pożytku — wyznała Krystyna. — Ale jeszcze jeden dzień, to za wiele, brakuje mi siły. Co podwędził tym razem?
— Nic takiego, tylko tę dużą lupę filatelistyczną — odparła beztrosko Elżbieta. — Zapomniałam ją schować. Ale zauważyłam w porę i wyciągnęłam mu ją z torby.
— Może jednak nie powinnyście były aż tak mu dogodzić — powiedział niepewnie Karpiowski. — Nawet i ja rozumiem, że dostarczył cennych informacji, koniecznie musiałyście oblewać go olejem?
— Heniu, on nam niedługo cały dom wyniesie. Wino nie skutkuje, sam widziałeś. Trzeba było zrobić coś radykalnego, bo nawet nie moglibyśmy rozmawiać. A tak, sam zobacz, od razu możemy się zastanowić, jak wykorzystać tę całą wiedzę od niego. Elżbieta, daj trochę tego wina, tylko już bez oleju.
— Megiera w pracy, dzieci nas wpuszczą — powiedziała uszczęśliwiona Elżbieta, dolewając wina Krystynie i ojcu. — Tylko mnie się wydaje, że trzeba iść w dwie osoby, jedna z tymi dziećmi posiedzi, a druga obleci cały dom. Parę takich wizyt należy odpracować.
— I zanieść im coś szkodliwego. Ciastka, lody, czekoladki… Rozumiesz, żeby się tak zaraz nie zwierzyły mamusi z tego fetowania, bo im zabroni. I taką myśl trzeba im podsunąć.
— I możliwe, że byłoby dobrze wziąć ze sobą Tadzia. Odwiedzanie własnego rodzeństwa jest rzeczą dość naturalną…
— Ale najpierw musicie zastać tę zołzę i wmówić w nią odnalezienie teczki… Chociaż nie… To znaczy tak…
— Zdecyduj się na coś!
— Tak. Jedno z drugim. Iść, jak jej nie ma, i czekać, aż wróci, żeby jej to powiedzieć. Powód czekania uzasadniony, a potem już reszta w ramach przyjacielskich stosunków…
Żywa narada, obrastająca w coraz liczniejsze szczegóły, skończyła się dopiero o pierwszej w nocy.

Już pierwsza podstępna wizyta wyraźnie wskazała, że realizacja planów napotka duże trudności.
Nie wymyśliwszy nic szkodliwszego niż lody i chałwa, Elżbieta i Karpiowski, zaopatrzeni w te produkty, udali się do domu Chlupa. Godziny pracy pani Bogusi Elżbieta wciąż znała na bieżąco i miała opracowany cały harmonogram. Dzieci wpuściły ich bardzo chętnie, a na widok przysmaków zabłysły im oczy.
Piekielny sok porzeczkowy znów się znalazł na stole, ale teraz już nie próbowali go pić w stanie nie rozcieńczonym. Staś i Agatka z wielkim zapałem zajęli się niweczeniem wspaniałych darów bożych, przy czym wyszło na jaw, że chałwę widzą na oczy po raz pierwszy w życiu.
— Boże drogi — zaniepokoiła się Elżbieta, dojąc z siebie tyle obłudy, na ile tylko zdołała się zdobyć. — Może wasza Watka zabrania wam to jeść? Może ja źle zrobiłam, że wam to przyniosłam?
— Bardzo dobrze zrobiłaś — zapewnił ją Staś z najgłębszym przekonaniem. — Możesz częściej tak dobrze robić.
— Ona nam nie kupuje takich rzeczy przez oszczędność — wyjaśniła grzecznie Agatka. — Ale na wszelki wypadek zjemy to, zanim wróci. A wy macie rozum i nic jej nie powiecie.
— Taką ilość rozumu zdołamy z siebie wykrzesać — obiecał solennie Karpiowski.
Uczta była w pełnym rozkwicie, kiedy Elżbieta zgłosiła chęć udania się do toalety. I tu ujawniło się coś okropnego. Prawie razem z nią podniosła się od stołu Agatka. Miseczkę z lodami zabrała ze sobą i nie wyrzekając się ani na chwilę spożywania smakołyku, zarazem nie odrywała oczu od gościa. Niemożliwe było przy tak wnikliwej obserwacji zajrzeć gdziekolwiek, chcąc nie chcąc, Elżbieta musiała udać się do łazienki. Kiedy z niej wyszła po dość długim czasie, Agatka trwała na posterunku. Razem wróciły do jadalni.
Ponowna wizyta w łazience zakończyła się tak samo. Agatka tym razem trzymała w palcach chałwę, podstawiając drugą dłoń pod okruszyny. Elżbiecie przyszło na myśl, że po zjedzeniu tego kawałka uda się do jadalni po następny, w obawie, że Staś w czasie jej nieobecności zeżre wszystko, przedłużyła zatem swój pobyt w pomieszczeniu, okazało się jednak, że Agatka jest wytrwalsza. Wylizywała z dłoni okruszki i czekała cierpliwie.
Rzecz jasna, Elżbieta nie mogła wiedzieć o zasadzie, wpojonej dzieciom przez panią Bogusię ze straszliwą siłą: nie zostawia się u siebie w domu gościa samego, bo nigdy nie wiadomo co takiemu może wpaść do głowy. Trzymać się tej zasady należy bezwzględnie i zawsze, a szczególnie w chwilach jej nieobecności. Staś jeszcze od czasu do czasu mógł się zapomnieć, zlekceważyć nakaz chociażby z lenistwa, Agatka jednak była posłuszna matce i w tym wypadku posłuszeństwo sprawiało jej dużą przyjemność. Niejako legalnie zaspokajała własne wścibstwo i własną ciekawość. Nie spodziewała się wprawdzie ze strony znanej jej od urodzenia Elżbiety jakichś atrakcyjnych i szkodliwych czynów, ale zasady trzymała się odruchowo.
Elżbieta poczuła rozpacz. Znakomity pozornie sposób penetracji domu Chlupa okazał się niewykonalny! Jakiż pretekst do grzebania po zakamarkach mogłaby wymyślić, taki, o jakim nie dowiedziałaby się natychmiast pani Bogusia? Jak, do diabła, robi to Bubel, który włazi wszędzie, mimo iż jest specjalnie pilnowany? Zaangażować go może i tutaj…?
Szczęśliwy przypadek sprawił, że pozostały przy stole Karpiowski rozpoczął ze Stasiem pogawędkę o rybach i tym jakimś wspaniałym kołowrotku. Staś zapłonął entuzjazmem.
— Ja go panu pokażę — zawołał, poderwał się i natychmiast opadł na krzesło z powrotem. — Nie, tylko zaraz, znaczy, niech one wrócą…
Wchodząca już Elżbieta usłyszała te słowa. Dały jej coś do zrozumienia. Na kryminałach wykształcony umysł ruszył i pozwolił jej wyciągnąć błyskawiczne wnioski, prawie idealnie trafne. W tym domu pilnuje się gości, dzieci jest dwie sztuki, gości przyszło tyleż samo, a gdyby ich było więcej…? Troje, powiedzmy, i każdy uparłby się iść do toalety, łazienek i wychodków jest w tym domu mnóstwo, zaraz, łazienki dwie, jeden natrysk z przyległościami, jeden samotny sedes, no, z umywalką… razem cztery. Co wtedy? Dwoje dzieci trzech osób nie obskoczy, kogoś jeszcze przyprowadzić, kogo? Nie Bubla przecież, bo z pewnością coś ukradnie, i nie Krystynę, sól w oku pani Bogusi…
A gdyby tak włamać się zwyczajnie, jak domowników nie będzie wcale…?
Nie zdążyła przemyśleć sprawy dokładnie, bo wróciła pani Bogusia.
Prezenty pojednawcze dla osoby dorosłej ojciec z córką, rzecz oczywista, również mieli przygotowane i dopiero teraz wyciągnęli je z torby. Potężna flacha Chateau–Neuf–du–Pape owinięta złotą wstążką i wytrawne ciasteczka serowe własnej roboty… ściśle biorąc, była to robota zaprzyjaźnionej sąsiadki, ale z pewnością własna… pojawiły się na stole. Zanim zaskoczona i z miejsca napęczniała furią pani Bogusia zdążyła otworzyć usta, Karpiowski wkroczył płomiennie.
— Sami nie wiemy, jak Bogusię przepraszać! — wykrzyknął z ogniem, pamiętny nauk Krystyny. — Padniemy na kolana! Ja może klapę na strych naprawię! Słów nam brakuje!
I rzeczywiście przykląkł na jedno kolano, podając flachę pani Bogusi. Elżbieta zastygła w pełnym skruchy pokłonie. Staś i Agatka znieruchomieli z oczami jak spodki.
— A cóż to znowu? — wybulgotała pani Bogusia wściekle. — Co mi tu Henio za sztuki wyprawia?
Karpiowski był w natchnieniu.
— Żadne sztuki, ja o przebaczenie błagam! Jak ja mogłem takie rzeczy do Bogusi bredzić i jeszcze córkę w taki skandal wciągać, sam siebie nie rozumiem! Aż mi się w głowie mąci!
Zaciekawienie pani Bogusi odrobinę przytłumiło furię. Ponury wzrok skierowała na Elżbietę.
— Że bredzi i że mąci, to jedna prawda. Mówże ty, o co idzie, bo twój ojciec, widzę, jakiegoś szału dostał.
Karpiowski już się rozpędził i gotów był rzeczywiście potłuc trochę głową w podłogę, w czym przeszkadzała mu nieco wielka butla wina. Przedstawienie zaczęło mu się nawet podobać i czuł się lekko rozbawiony. Na szczęście odezwała się Elżbieta.
— Pewnie że dostał, proszę pani, o mało w konwulsje nie wpadł, jak się ta teczka znalazła, tak się przeraził śmiertelnie, że w panią ją wmawiał, to znaczy mnie kazał, wprost obraźliwie, tymczasem nic podobnego i pani się słusznie zdenerwowała, bo nic takiego nie było, znalazła się gdzie indziej i teraz naprawdę nie wiemy, jak panią przepraszać. Ja bardzo błagam, niech nam pani przebaczy!
Do pani Bogusi dotarło tylko jedno i doznała wstrząsu.
— Jakże to…? Znalazła się…?!
— Znalazła.
— I z pieniędzmi…?
— Z pieniędzmi.
— I gdzież była…?!!!
Tę kwestię Karpiowscy opracowali wcześniej wspólnymi siłami.
— U ojca w pracy. W pudle po drukarce komputerowej razem z kartami gwarancyjnymi i dodatkowym przewodem i czymś tam jeszcze, więc nikt tego nie wyrzucił. To cud zwyczajny. Teraz, jak ojciec tam był, zajrzał do pudła po te rzeczy i znalazł teczkę nietkniętą…
Pani Bogusia poczuła się ogłuszona. Zakotłowało się w niej wszystko naraz. Znaleźli swoją parszywą teczkę i jej nic już z tego nie przyjdzie, i czegóż ten głupi Seweryn jej nie wziął, i po jaką ciężką zarazę ona już zdążyła zrobić porządek w alkowie z rupieciami, ciężary dźwigała, umęczyła się jak ten wół roboczy, tylko jej zajęcia dowalili swoim głupim gadaniem, i bardzo dobrze, może teraz, jak im łaskę okaże, coś na tym zyska, a proszę bardzo, niech Karpiowski naprawy dokona, przez niego Seweryn umarł, niech go zastąpi, wariat nie wariat, ręce ma…
Karpiowski ciągle klęczał, krępując jej ruchy i zastawiając niejako drogę, odruchowo zatem wyjęła mu z ręki udekorowaną butlę i uczyniła palcami niecierpliwy gest, unoszący go ku górze. Karpiowski podniósł się chętnie, bo już mu kolano zdrętwiało. Elżbieta również poniechała trwania w ukłonie, wysunęła za to dłonie z tacą, trzymaną na kształt poduszki koronacyjnej. Taca była wielce ozdobna, w czerwone różyczki, niczego obrzydliwszego Krystyna, znająca gust pani Bogusi, w żadnym sklepie nie znalazła, na niej zaś wielką górą piętrzyły się ciasteczka, osłonięte przejrzystą folią.
— Ale zagrycha! — wyrwało się w podziwie Stasiowi.
— Własną ręką… — wyszemrała błagalnie Elżbieta. — Dla pani…
— Znaczy, Bogusia nam przebacza? — spytał żywiutko i z nadzieją jej ojciec, tonem niemal żebraczym.
Obydwoje zaczynali już bawić się świetnie, nader ciekawi reakcji przepraszanej władczyni. Elżbieta pożałowała szczerze, że nie ma tu Krystyny, którą ten spektakl omija, i że w ogóle nie mają obszerniejszej widowni. Błysnęła jej myśl, że jeśli pani Bogusia im nie przebaczy, będą tak przychodzili ustawicznie, zabierając ze sobą kogo popadnie, i może nawet większą korzyść odniosą.
Pani Bogusia jednakże poczuła się uczczona dostatecznie. Kotłowała się w niej jeszcze nie tyle obraza, której, prawdę mówiąc, wcale w tym wszystkim nie dostrzegała, ile wściekłość na stratę. Już uwierzyła, że ma w domu skarb po Sewerynie i zdoła go znaleźć, już zaczęła go szukać i narobiła się jak koń za pługiem, a tu spadło na nią okropne rozczarowanie. Dobrze chociaż, że zaraz przyszli i oszczędzili jej przeszukiwania całego domu. Ciekawość, swoją drogą, ile tam tych pieniędzy było…
Spojrzała na butelkę, spojrzała na ciasteczka, dostrzegła tacę i doznała niejakiego ukojenia. Łaskawie kiwnęła głową. Ruszyła się wreszcie z miejsca, postawiła butelkę na stole, odłożyła własne torby, przejęła z rąk Elżbiety zagrychę i zdecydowała się poczęstować ich nawet resztką własnych pierogów, zapomniawszy, iż składniki farszu zamierzała utrzymać w ścisłej tajemnicy.
— Dobrze już, dobrze, co ja tam mam do przebaczania… Elżunia mi tu pomoże kieliszki przynieść. Nic wcale z tego nie rozumiem, ale to się zaraz wyjaśni, a jakby Henio faktycznie klapę na strych naprawił, to nawet całkiem słusznie będzie…
Rozmaite nakrycia i odsmażone pierogi stanęły na stole. Zarówno Karpiowski, jak i jego córka, spróbowawszy z grzeczności, pomyśleli równocześnie, że czego jak czego, ale talentu do gotowania pani Bogusi odmówić nie można. Elżbieta niejako rozszyfrowała farsz, tani był z pewnością, zawierał w sobie więcej kaszy niż mięsa, ale cóż to była za kasza! Jakim cudem ta okropna i kompletnie głupia baba z byle czego potrafiła robić tak smakowite potrawy?
Doceniając raczej rodzaj butelki niż jej zawartość, pani Bogusia pozwoliła otworzyć wino. Jakoś niejasno wydawało się jej, iż złożony właśnie hołd bez tego wina nie byłby zupełny, osobiście, co prawda, wolałaby słodsze, ale kołatało jej się w pamięci, że podobno wytrawne są szlachetniejsze, więc niech już będzie. I te ciasteczka, deser z głowy, a tacy przecież nie zabiorą? Taca przepiękna!
Czujna na każde jej spojrzenie Elżbieta zauważyła rzut oka na wszystkie kolejne elementy przeprosin i w duchu złożyła gratulacje Krystynie. Na nowo zaczęła nabierać nadziei, bo kiełkowały w niej nowe pomysły. Ta klapa na strych… Pewnie, że teraz już trzeba ją naprawić, ale czy to koniecznie ojciec…? A Tadzio to pies…?
Zaledwie usiadłszy przy stole, pani Bogusia poruszyła temat najbardziej interesujący.
— A ileż tam w końcu tych pieniędzy Henio miał w teczce?
— Sto pięćdziesiąt milionów — odparł z westchnieniem Karpiowski, bo tyle sobie ustalili, jako sumę dostatecznie atrakcyjną, żeby o nią zadbać, i dostatecznie niską, żeby zazdrość pani Bogusi nie eksplodowała zbyt silnie. — Piechotą nie chodzi…
— Święty Antoni…! I w dolarach to było czy w złotówkach?
— W dolarach.
— No to czysta łaska boska, że Henio odzyskał… Że też nikt nie ukradł przez tyle czasu?
— Nikt nie wiedział.
— I niech pani popatrzy, wcale ojciec o tym nie pamiętał — wtrąciła się szybko Elżbieta. — Przypomniał sobie dopiero, jak zobaczył. A przedtem tylko pamiętał, że z panem Sewerynem się spotkał i pewnie on mu to doradził.
Pani Bogusia pomyślała, że ten Seweryn naprawdę był głupi, świeć Panie nad jego duszą, ale udało jej się tego nie powiedzieć.
— A ja to się dziwię — podjął z całą szczerością Karpiowski — że Bogusia w jakiejś tam pracy się marnuje. Dlaczego Bogusia nie jest szefem kuchni w największej restauracji świata? Przecież te potrawy Bogusi są rewelacyjne! Nie pamiętam, żebym w życiu gdziekolwiek jadał coś tak dobrego!
Zawarta w tym była sama święta prawda, nie pamiętał bowiem niczego, co kiedykolwiek jadał. Niemniej jednak pierogi rzeczywiście szalenie mu smakowały i uczciwie był zdania, że ta Chlupowa marnuje wielki talent.
Pani Bogusia obruszyła się nieco, ale przyjemności doznała.
— A, co bym ja tam miała dla obcych robić! I to jeszcze tyle, toż pomoc potrzebna, a czy to człowiek zdoła dopilnować? Już wolę mniej, ale sama, dla rodziny.
— Szkoda. Aż mi żal tych ludzi, którzy tego nie jedzą.
— O, jaki to się Henio społeczny zrobił! A tak dzień w dzień co obmyślać, kto by wytrzymał! No, jak smakuje, to proszę, proszę…
Dzieci siedziały cichutko, zapchane lodami i chałwą, zachwycone obejrzanym widowiskiem, pełne nadziei, że Elżbieta i pan Henryk jeszcze może jakiś numer wywiną. Pierożki spożywali powściągliwie, usiłując nie zwracać na siebie uwagi w obawie, że matka zreflektuje się i, jak zwykle, usunie ich na margines przyjęcia. Obydwoje byli przy tym uszczęśliwieni znikaniem potrawy, która wprawdzie rzeczywiście była niezła, ale jedli ją już trzeci dzień i trochę mieli dosyć.
— A mnie w głowie ciągle siedzi — podjęła pani Bogusia — że ten interes to Henio z jakimś byle kim załatwiał, a nie z Sewerynem. Ciekawość, dlaczego?
Karpiowski dostatecznie już przystosował się do zastanego świata, żeby na takie pytanie umieć odpowiedzieć, i nawet się nie zmieszał, aczkolwiek o szczegółach zyskownej imprezy nie miał najmniejszego pojęcia.
— Bo to właściwie nie ja załatwiałem, tylko ten mój wspólnik, on to wykombinował, a ja mu byłem do pomocy. Innymi słowy, nie ja z nim, tylko on ze mną. Nawet nie wiedziałem, że tak dobrze wyjdzie.
— To pewno jemu nawet wyszło lepiej niż Heniowi?
— No pewnie, że lepiej.
— Ciekawość, ile…?
— Tego dokładnie nie wiem. Ale chyba dwa razy.
— Trzysta milionów… — podliczyła od razu pani Bogusia i w głosie jej pojawiły się jakieś syczące, podejrzane tony. — Na trzech by wystarczyło…
Karpiowski zaniepokoił się lekko, Elżbieta mocniej. W istniejącej sytuacji znała panią Bogusię lepiej niż pozbawiony pamięci ojciec, wyraźnie widziała, że ta potężna suma, która już się niemal otarła o Chlupa, nieprędko da jej spokój. Czymś należałoby ją zająć, oderwać od tematu, bo diabli wiedzą jakie szataństwo może jej wpaść do głowy…
— A gdyby tak pani wynajmowała się na przyjęcia — powiedziała rozmarzonym tonem. — Wie pani, wesela, chrzciny, imieniny, jakaś wizyta cudzoziemców… Osoby do pomocy, oczywiście, a pani tylko rządzi, obmyśla potrawy, mówi, co mają robić, doprawia, próbuje… Za takie rzeczy doskonale płacą!
— To niby ja się… — zaczęła pani Bogusia gwałtownie i z ciężką urazą i nagle głos jej zmiękł. Nie spodobało jej się wynajmowanie, skojarzyła je z najmowaniem służby, ale ostatnie słowa zadźwięczały atrakcyjnie. — Jakże to…?
— No tak, taki szef kuchni, tylko prywatnie. W ogóle nie do roboty, tylko do dysponowania. Ludzie chcą czegoś atrakcyjnego, sami nie potrafią wymyślić, w kółko podają to samo, a pani gotuje oryginalnie i niezwykle. Jakiemuś byle komu płacą majątek, to co mówić o pani? Co najmniej dwa razy więcej! Tylko reklama potrzebna, chociaż nawet nie, w pani wypadku jeden raz by wystarczył, żeby się rozeszło! A jeszcze…
Chciała powiedzieć, że pani Bogusia gotuje tanio i ugryzła się w język. Na takie określenie mogłaby się obrazić, uznając je za obelgę śmiertelną.
— …koszty ich nie obchodzą, tych zleceniodawców — wybrnęła. — Można sobie pozwalać i gotować wściekle drogo…
Pani Bogusia słuchała już z wyraźnym zainteresowaniem. „Wściekle drogo” dziabnęło ją w samo serce.
— Co też Elżunia…? Wściekle drogo, też coś…! Wściekle drogo to byle tłumok potrafi, wielka mi sztuka! Kto by drogo gotował, to rozumu trzeba nie mieć…!
— Jak to? Chce pani powiedzieć, że te doskonałe rzeczy… przecież ja mnóstwo razy u państwa jadłam… Te doskonałe rzeczy potrafi pani przyrządzać tanio?!
Zgorszone niedowierzanie w głosie Elżbiety było wręcz arcydziełem i Karpiowski spojrzał na córkę w podziwie. Błysnęło mu w umyśle słowo „obłuda”, znane z encyklopedii, niewiele dotychczas mówiące, teraz nagle obleczone w wyraźny kształt. Coś podobnego, na własne oczy widzi przepiękną, klasyczną obłudę! Jaka to zdolna dziewczyna, ta jego córka…
Pani Bogusia spęczniała triumfem.
— Cóż to, Elżunia nie wierzy? Pewnie, że tanio. Gdzieżbym ja pieniądze miała na drogie życie, a i przyjemność sama właśnie tanio gotować. Polędwicę na patelnię rzucić albo szynki na chleb nawalić, też mi robota…
— Szynki! — w tym miejscu Elżbieta ożywiła się autentycznie, bez żadnego łgarstwa. — Ależ ja pamiętam! Niech pani sama popatrzy, ze trzy lata temu to było, a pamiętam do tej pory, takie coś pani zrobiła i szynka w tym była w drobną kosteczkę krojona, ach, jakie to było dobre! Chciałam zrobić takie samo, ale skąd, wcale mi nie wyszło. No proszę, to jeszcze te przyjęcia robiłaby pani tanio, w kolejce by do pani stali!
Pani Bogusi pomysł zaczął się podobać. Pokazać się od czasu do czasu, jeszcze zarobić na tym, no owszem, dlaczego nie? Kto wie czy nie spróbuje. Tylko klientów trzeba, skąd ich wziąć, może ta dziewczyna mniej głupia niż się zdawało…
Interes Karpiowskiego szczęśliwie poszedł w zapomnienie. Z wielkim zapałem Elżbieta przypominała rozmaite przyjęcia i bankiety, w których wprawdzie nie uczestniczyła, ale o których słyszała, świństwa tam podawali rozmaite, drogie jak piorun, czasem nawet jadalne, ale gdzie im do smaków pani Bogusi! Raz jednym gołąbki dali, właśnie dla cudzoziemców robiono kolację po polsku, chyba diamentami zostały nafaszerowane, sądząc z ceny, za to w smaku zgoła obrzydliwe! A w ruskiej ambasadzie sałatka podobno była, z fasolką, pewno nie bardzo droga, ale niedobra. A jedni chińskie przyjęcie zrobili, prawdziwy Chińczyk wystąpił, specjalnie wynajęty, no owszem, rujnująco im nie wyszło, tyle że nikomu do gustu nie przypadło i goście, głodni, okropnie się upili.
— Bo to ta chińska kuchnia to całkiem do niczego — zaopiniowała pani Bogusia wzgardliwie. — Chyba że przerobiona…
Elżbiecie zaczęło w końcu brakować przykładów i potraw, kiedy wspomógł ją ojciec, żywo zaciekawiony tym wyliczaniem błędów gastronomicznych i rozbawiony znakomicie. Przypomniał o klapie na strych. Obłaskawiona już dokładnie pani domu wlazła z nim na wąskie i strome schodki i pokazała mankamenty urządzenia. Kolejną wizytę mieli jak w banku.

* * *

— Uwierzyła…? — wykrzyknęła z niepokojem Krystyna, otwierając im drzwi.
— Granitowe — odparła z satysfakcją Elżbieta. — Została jej tylko niepewność, czy przypadkiem Chlup w tym nie uczestniczył, ale co do odnalezienia, nie ma najmniejszej wątpliwości. Za to wykryłam inny problem…
Dwie godziny potrwało składanie szczegółowej relacji i omawianie kłopotów z dziećmi. Krystyna słuchała w skupieniu, ze zmarszczonymi brwiami, wstrzymując się z wnioskami aż do końca.
— Boże drogi — rzekła wreszcie, zmartwiona. — Czy nie ma żadnego sposobu, żebym ja też tam mogła pójść? Nie na imieniny, tylko tak sobie, byle kiedy?
— Owszem, jest. Jeżeli uda ci się ugotować coś nieziemsko ohydnego, potwornie tanio… ja wiem? Za dwa złote i dziesięć groszy. I dużo. I pójdziesz z tym do niej, dumna i blada, żeby się pochwalić, a ona spróbuje i będzie mogła zdeptać cię pogardą…
— Zwariowałaś?
— Nie. A ty ze łzami upokorzenia w oczach uznasz jej bezapelacyjną wyższość… Zresztą, to ohydne można chyba kupić…?
— Nie. Niczego dostatecznie ohydnego i dużo nie sprzedają za dwa złote i dziesięć groszy. Poza tym, ona by chyba poznała, że to kupne, rozumiem, o co ci chodzi, nie można ryzykować. Z czym były te pierogi?
— Rozpoznałam mięso, kaszę i cebulkę. Ale dochodziły chyba jeszcze grzybki, malutko, i możliwe, że skwareczki ze słoniny, i, oczywiście, przyprawy. Majeranku jestem pewna, ale nie koniec na tym. Nie wiem, czego jeszcze dołożyła. Koperku? Tymianku? Mięty…? Nie, mięty chyba nie. Czosnku ledwo powiew. No mówię ci, rewelacyjne!
— Przestańcie — poprosił Karpiowski. — Bo zaczynam się robić głodny. Mamy w domu coś do zjedzenia?
Krystynie mignęło w głowie, że jego częstsze wizyty u pani Bogusi mogą zmusić ją samą do zadbania o kuchnię. Mężczyzna, jak wiadomo, składa się głównie z żołądka. Gotować umiała doskonale, ale brakowało jej czasu, poza tym nie upierała się wcale przy taniości potraw, tyle tylko starań czyniła, ile było absolutnie niezbędne. No dobrze, ostatecznie wysili się trochę aż do ślubu…
— Wielkie nadzieje widzę w klapie — oznajmiła, stawiając na stole liczne sery i kaszankę w kawałkach. — Wiejska, prawdziwa. Ejże…? Czy ona do tych pierogów kaszanki nie wetknęła?
— Nie wiem — westchnęła Elżbieta. — Prawie mam ochotę uczynić kilka prób. Co do klapy, masz rację, też to pomyślałam, bo inaczej musielibyśmy się włamywać, jak nikogo nie ma, a ja nie umiem. Ale czekaj, bo ja pomyślałam o Tadziu.
— Bardzo słusznie. Też o nim pomyślałam, jak słuchałam, co mówicie. Ta trzecia osoba… Każdy gdzie indziej, dzieci nie nadążą. Pomoże przy klapie, co?
— No więc właśnie. Trzeba mu jakoś dyplomatycznie dać do zrozumienia, żeby jej dał do zrozumienia, że niczego nie chce, bo na moje oko ona go raczej otruje niż dopuści do udziału w spadku po Chlupie.
— Otruje to nie — zaprzeczyła w zamyśleniu Krystyna. — Ambicja kucharska jej na to nie pozwoli. Ale siekierą się posłużyć, owszem. Niech Tadzio po prostu symuluje uczucia rodzinne, Staś i Agatka to jego jedyne rodzeństwo…
— Coś ty, jakie jedyne, jego matka ma jeszcze dwoje dzieci z ostatniego małżeństwa!
— A ta baba o tym wie?
— A, tego nie wiem. Ale obawiam się, że wie, ona nie z tych, co czegoś nie wiedzą.
— No dobrze, więc tam ma po matce, a tu po ojcu i nic mu więcej po ojcu nie zostało, tylko braciszek i siostrzyczka. Z dwojga złego będzie wolała uszczęśliwić go dziećmi niż majątkiem.
— To na pewno — zgodziła się Elżbieta. — I ty też pójdziesz z tym czymś obrzydliwym, jadalnym…
— NIEjadalnym. To nie tak zaraz. Nie należy jej zrażać. Co najmniej jedna sztuka zyska swobodę ruchu…
— Hej, panienki — odezwał się nagle Karpiowski. Tak sobie tu myślę i myślę… Wiem, że mam naprawić klapę na strych, widziałem tę klapę. Tam się coś obluzowało, zawiasy chyba. Otóż, powiem wam tę okropną prawdę, nie mam pojęcia, jak to się robi. W ogóle nie umiem sobie wyobrazić narzędzi, jakie do czegoś takiego są potrzebne. Czy ja kiedykolwiek takie rzeczy robiłem?
Zaskoczone straszliwie Elżbieta i Krystyna popatrzyły na niego, a potem na siebie.
— Nie — powiedziała słabo Krystyna. — Obawiam się, że nie. Do takich robót zawsze miałeś dwie lewe ręce…
Elżbieta przyświadczyła, kiwając głową. Karpiowski się zmartwił.
— To co?
— To nie ma siły, bez Tadzia się nie obejdzie…
— W porządku. Dzwoń do niego!

* * *

Dzieci pani Bogusi oceniły dzień jako wysoce atrakcyjny. Co prawda, Staś przeżył straszną chwilę, zapomniawszy o kołowrotku, który mógł wpaść matce w oko, zdążył jednak usunąć go w porę, a przynajmniej tak mu się wydawało. Nie tknęły go żadne złe przeczucia i nic nie zmąciło niezwykłej rozrywki.
Pani Bogusia jednakże kołowrotek dostrzegła i coś jej się w środku zrobiło. Nie powiedziała ani słowa, zacisnęła tylko wargi i zbrodnicze zainteresowania syna postanowiła uciąć w zarodku…
— Myślisz, że jutro przyjdą? — spytała Agatka, rozstając się z bratem przy furtce, ponieważ każde z nich szło w inną stronę i miało odmienne zamiary.
— A kto ich tam wie — odparł Staś i przewlókł na zewnątrz stary i dziurawy szlauch ogrodniczy. — Dobrze by było. Może znowu co przyniosą.
— Że przyniosą, to na bank. Mnie się zdaje, że się nam podlizują.
Staś już zamierzał powlec szlauch dalej, do kumpla, ale zatrzymał się ze zdziwienia.
— Coś ty? Na kiszkę im?
— Nie wiem. Ale tak mi się zdaje. Jakby rozum mieli, toby przyszli, jak matki nie ma, a ona jutro jest i dopiero na noc idzie. Chyba że nam dadzą po drodze.
— Po jakiej drodze?
— No ty głupi jesteś. Po drodze od furtki do domu.
— A… To Elżbieta. Ona ma poukładane. Może i. Ejże! I takie sztuki będą robić?
Z wielkim żalem Agatka pokręciła głową.
— Nie, sztuki to chyba nie. Tak co dzień nie będą matki przepraszać, bo niby za co?
— A za co ją dzisiaj przepraszali?
Agatka, również ruszająca już do przyjaciółki, przystanęła i zastanowiła się głęboko.
— Za teczkę — rzekła z przekonaniem.
— Za jaką teczkę?
— Za jakąś teczkę, co ojciec przyniósł. Tę ciężką, z narzędziami. Pan Henryk mówił, że przyniósł, a matka mówiła, że nie, i pokłócili się. A teraz ją przepraszali.
— A przyniósł?
— No pewnie. Sama widziałam. Mówiłam ci przecież! Staś pomyślał chwilę, wzruszył ramionami i uniósł koniec szlaucha.
— A tam, nic z tego nie rozumiem. Przyniósł, nie przyniósł, co za różnica. Grunt, że niezłe żarło donoszą, a Elżbieta przytomna i do kuchni z tym nie leci. Jak dla mnie, niech się kłócą o cały wagon bagażowy.
Oddalił się ze szlauchem, Agatka zaś poszła w swoją stronę.

Tadzio już z dziesięć razy chwytał słuchawkę, żeby zadzwonić do Elżbiety. Wrażenie zrobiła na nim potężne i, co gorsza, z dnia na dzień to wrażenie rosło. Całymi tabunami rzucały się na niego wspomnienia z dzieciństwa, chuda dziewczynka, z którą nie bardzo chciał się bawić, musiał być chyba nienormalny, parę lat przerwy i proszę, co z niej wyrosło.
Straszliwie pragnął odnowić znajomość, zawrzeć ją właściwie na nowo, obydwoje są przecież teraz dorośli, zatrzeć jakoś te wszystkie kretyństwa, które popełniał jako głupi gówniarz, te debilne protesty, ordynarne lekceważenie, musiała go zapamiętać jako monstrum zbydlęcone, jak by tu teraz taką opinię odkręcić? Nie chciał robić za monstrum zbydlęcone, chciał się okazać facetem na poziomie, którym przecież w jakimś stopniu był, może nawet w wysokim stopnia, może dorównywał jej, sięgał, powiedzmy, do pasa…
Wstrzymywały go dwie drobnostki. Po pierwsze, nie miał pojęcia, jak to załatwić, co powiedzieć, trudno przecież zacząć od rozpaczliwego zapewnienia, że nie jest się bydlęciem. Zaprosić ją gdziekolwiek…? A jeśli ona się nie zgodzi? Ile razy można dziewczynę zapraszać bezskutecznie? Jechać do nich… no, jakiś pretekst potrzebny…
Po drugie, w paradę wchodziła mu Bożenka. Córka jego ojczyma–hydraulika dorosła właśnie, osiągnęła pełnoletność, i w rodzinie wytworzyła się jakaś taka atmosfera, jakby związek młodszego pokolenia był już postanowiony. Bożenka najwyraźniej w świecie uważała go za swojego narzeczonego, co dotychczas mu nie przeszkadzało, nigdy bowiem nie traktował tego poważnie, teraz jednak, nie wiadomo dlaczego, przestało mu się podobać. Nic właściwie nie miał przeciwko Bożence, lubił ją, uważał za ładną, gospodarna była, nie bardzo głupia, porządna… Ale żenić się z nią…?
Bardzo wyraźnie poczuł, że nie chce. Niechęć, wcześniej łagodna i nieuświadomiona, wybuchła z potężną siłą, w tej Bożence ujawniło się coś, co przypominało mu panią Bogusię, a z czymś takim jak pani Bogusia nie ożeniłby się za skarby świata. Chętnie natomiast uważałby Bożenkę za siostrzyczkę, no, kuzynkę powiedzmy, z kuzynką, a tym bardziej z siostrzyczką, człowiek żyć nie musi, rodzaj kontaktów, jakie się z nimi utrzymuje, pozwala na pełną swobodę, można się oddalić, można jej podrzucić do pralki własne gacie i skarpetki, można odmówić odpowiedzi na głupie pytania, można sobie potrzaskać drzwiami, można poprosić o podgrzanie posiłku… Na gderliwe gadanie można nie zwracać uwagi, a Bożenka, mimo młodego wieku, już prezentowała gderliwość.
Ponadto nigdy nie pociągała go seksualnie. Do tego stopnia, że jej niedawnej i bardzo nieudolnej próby wepchnięcia mu się do łóżka, w ogóle nie zauważył, później dopiero przyszło mu do głowy, że coś w tym musiało być. Ona chyba chciała ugruntować narzeczeństwo…? O, żadne takie, nic z tego nie będzie, nie ożeni się z nią, wnioskując jednak z atmosfery domowej, powinien załatwić sprawę dyplomatycznie. Mógłby i brutalnie, ale w takim wypadku, nie ma siły, będzie musiał wynieść się z domu. i może nawet lepiej byłoby najpierw się wynieść, a potem odmawiać usług matrymonialnych…
Jak każdy normalny mężczyzna Tadzio z całego serca wolał uniknąć konfliktów bezpośrednich i wszelkie nieprzyjemności rozstrzygać z oddali. Pociągała go myśl odgrodzenia się od Bożenki przestrzenią, szczególnie że zarazem odgrodziłby się od jej sojuszników, matki, babci i ojczyma. Nie chciał wojny z rodziną, lubił ich wszystkich, bez zadrażnień żyło mu się jak u Pana Boga za piecem, miał wikt i opierunek niedrogo, atmosfera panowała ogólnie przyjemna, matka kwitła, hydraulik ją wielbił, prace w ogródku i rąbanie drzewa do kominka nie były uciążliwe, nawet odgarnianie śniegu sprzed wejścia stanowiło samą przyjemność. Nie wyrywał się na swobodę, chociaż doskonale zdawał sobie sprawę, że własne życie ułoży oddzielnie. Nie tu. Gdzieś tam. Nie myślał o tym konkretnie, nie planował terminów, całą sytuację w ogóle raczej czuł niż znał, nie rozważał jej sobie słowami.
Teraz dopiero, na widok Elżbiety, wszystko to razem eksplodowało i zmusiło go do myślowej precyzji. Jakoś tak, Przy spotykaniu tej dziewczyny, chciał się czuć całkowicie wolny, niezależny, swobodny uczuciowo, bez żadnych mglistych obowiązków, które nawet nie wiadomo czy istnieją…
Telefon od Elżbiety uszczęśliwił go niebotycznie.
— Mam zgryzotę — powiedziała trochę niepewnie. — Pasujesz mi do niej, nic nie poradzę. Znajdziesz chwilę czasu, żeby pogadać?
— Ile chcesz. Gdzie chcesz i kiedy chcesz. Coś proponujesz?
Elżbieta kwestię miała przemyślaną. Wolała odbyć tę pogawędkę na terenie neutralnym i w cztery oczy.
— A chociażby jutro, w kawiarni na Rozdrożu, tam jest gdzie zaparkować. Kiedy wolisz? Zaraz po pracy czy później?
— Jak ci wygodniej, mnie wsio ryba. Im wcześniej, tym lepiej.
— Bardzo dobrze. To o wpół do piątej. Cześć.
Zaskoczony nieco krótkością i rzeczowością rozmowy, Tadzio odłożył słuchawkę i poczuł, że coś przeszkadza mu się odwrócić.
— Komu to tak gorliwie pożyczasz pieniądze? — spytała cierpko leżąca mu prawie na plecach Bożenka.
— Jakie pieniądze?
— A co? Ile chcesz i kiedy chcesz… Taki się robisz bogaty i całkiem tego po tobie nie widać?
Tadzio delikatnie ujął ją za ramiona i odsunął kawałeczek. Po czym wielkim głosem krzyknęły w nim geny po Chlupie.
— Jakie znowu pieniądze, kota masz, to kumpel z robotą.
— Z jaką robotą?
— Instalacje ma do sprawdzenia i chce pomocy, bo mu coś nie wychodzi. A co ci właściwie za różnica? I tak się na tym nie znasz.
— Na czym się znam, to się znam. Będziesz co z tego miał?
— Co ci tak zależy, grzecznie pytam?
— A bo już myślałam, że głupiego z siebie robisz. Pomocy, pomocy, z takimi, co tak chcą pomocy, to ty się lepiej nie zadawaj, bo wyjdziesz na tym jak chory. Życia nie znasz czy co?
Zważywszy, iż Bożenka młodsza była od Tadzia o całe sześć lat, jej nagana wprawiła go w podziw. Zarazem z przeraźliwą jasnością uświadomił sobie, jak wyglądałoby małżeństwo z nią, szarpnął nim lekki popłoch, zastanowił się niemal, czy przypadkiem już się nie ożenił, co umknęło mu jakoś z pamięci. Patrzył na nią, stropiony i zdegustowany.
Bożenka z jego reakcji była zadowolona. Uznała, że jej słowa wywarły właściwy wpływ, ostrzeżenie zadziałało. Charakter odziedziczyła po matce–malkontentce, pierwszej żonie hydraulika, i zrzędliwość miała we krwi. A o Tadzia wszak musiała dbać, od lat widziała w nim wyraźnie swojego przyszłego męża i nie zamierzała pozwalać na jakieś szkodliwe lekkomyślności.
Chętnie podyskutowałaby dłużej na tematy praktyczne, ale Tadzio wzruszył ramionami i zmył się jej z oczu. Wyjechał w ogóle z domu tym starym struplem, odziedziczonym po ojcu, pożałowała, że nie ma tu drugiego samochodu, którym pojechałaby za nim, i postanowiła, na wszelki wypadek, zrobić prawo jazdy.

Kiedy Elżbieta przybyła na Rozdroże, Tadzio już czekał.
Nie zawiódł się. Była cudownie piękna. Ciemne włosy, upięte na czubku głowy, nie kryły szlachetnej linii podbródka i szyi, kiedy przemykała zręcznie między stolikami widać było cały urok smukłej sylwetki. Zagapił się tak, że prawie skamieniał i zapomniał, że trzeba znów usiąść.
— Śpieszysz się? — spytała zaniepokojona Elżbieta.
— Co…? A, nie, skąd! — przecknął się Tadzio i usiadł czym prędzej, a jakiś balsam rozlewał mu się po całym jestestwie. — Jestem absolutnie do twojej dyspozycji chociażby do jutra. Jutro będę musiał iść do pracy.
Jego zachwyt Elżbieta wywęszyła natychmiast i bezbłędnie, ogromnie ucieszona. Nie zamierzała Tadzia podrywać. ale nabrała nadziei, że uda się z nim załatwić kwestię teczki możliwie bezboleśnie. Łatwiej się rozmawia z facetem zachwyconym i zakochanym niż z opornym, niechętnym, a może nawet wrogim.
— Boję się, że chcę od ciebie czegoś, co potrwa dłużej niż pół doby. Pomoc mi potrzebna.
— Każdą…
— Czekaj. Najpierw muszę ci wyjawić tajemnicę. Głupio mi o tyle, że nie mam żadnych dowodów, albo mi uwierzysz na słowo, albo nie mamy o czym gadać.
— Uwierzę ci na słowo bez względu na to, czego to dotyczy — rzekł Tadzio rycersko i zdecydowanie. — Nie uwierzę natomiast, że nagle postanowiłaś zrobić mnie w balona, choćby mi to dawali na piśmie. Nie widzę żadnych powodów, a pamiętam, że byłaś cholernie porządną i prawdomówną dziewczynką.
— Nie wiem, ile mi z tego zostało — mruknęła Elżbieta i zamówiła sobie sok pomarańczowy mieszany z wodą i z lodem. — Dobra, ruszam na bazie zaufania i słuchaj cierpliwie, bo sprawa jest idiotyczna. O rany, parę tajemnic będę musiała ci wyjawić!
— Jeśli nie masz do mnie…
— Nie truj. Jakbym nie miała zaufania do ciebie, toby mnie tu nie było. Otóż…
Zawahała się przez moment, nie wiedząc, od czego zacząć, od pieniędzy czy od Bubla. Bubel, jako wstęp, wydał jej się lepszy. Tadzio milczał w oczekiwaniu.
— Otóż, rozumiesz, mamy w rodzinie tak zwany wstydliwy sekret i powiem wprost. Bubel, były szwagier mojego ojca, poznałeś go, był u nas i u was, kradnie. Kradnie zwyczajnie jak złodziej, a nie jak kleptoman. Ile razy przyjedzie, ukrywamy przed nim wszystko, a i to jeszcze zawsze potrafi coś rąbnąć, nie wiem jakim cudem, a najchętniej pieniądze. Albo cokolwiek innego…
— Po cholerę go do domu wpuszczacie?! — zdumiał się, zaskoczony i śmiertelnie oburzony Tadzio.
— A, no właśnie, już dawno o tym jest gadanie, to przez ojca. Nie chce być nietaktowny, nie umie go wyrzucić na zbity pysk, a w dodatku teraz, po tej katastrofie, pokochał go, diabli wiedzą dlaczego. Bubel jest nachalny i bezczelny, korzysta z tego zboczenia. Ale czekaj, bo to dopiero początek, rozumiesz, tło sprawy. Bez Bubla by jej nie było.
— Rany boskie — powiedział Tadzio, na inny komentarz niezdolny się zdobyć.
Elżbieta kiwnęła głową.
— Otóż to. Przechodzę do rzeczy. Ojciec zrobił interes i zyskał duży szmal, od razu ci powiem, że nie mam pojęcia, jaki to interes, i nikt tego nie wie, bo ojciec nie pamięta, a z nas żadna o niczym nie wiedziała. No, wspólnik wie. We dwóch to zrobili. Wspólnik siedzi w Holandii, ale rozmawialiśmy z nim przez telefon i stąd znam szczegóły. Trzeba nieszczęścia, że nastąpiły trzy rzeczy równocześnie, mianowicie wspólnik przyniósł ojcu tę zarobioną forsę gotówką, Bubel akurat przyjechał, a myśmy na drugi dzień rano wyjeżdżali. To znaczy ja zostawałam, ale szłam na wykłady, ojciec wyjeżdżał i Krystyna, każde gdzie indziej, ojciec na jeden dzień. Zostawić w domu Bubla i szmal, to trzeba upaść na głowę, nie ma takiego miejsca, gdzie by go nie znalazł. Ojciec się zdenerwował, zabrał teczkę… ta forsa była w starej teczce… i wywiózł w bezpieczne miejsce. Powierzył depozyt zaufanej osobie na jeden dzień. I jak ci się zdaje, kto był tą zaufaną osobą…?
Tadzio nie miał najmniejszych wątpliwości i nie wahał się ani sekundy.
— Mój stary, co…?
— Otóż to właśnie! — odetchnęła Elżbieta i napiła się soku.
— Zaczynam rozumieć, że gdzieś tu jest zadzior. Co dalej?
— Dalej same schody. Wracając, ojciec się rozwalił i stracił pamięć. Twój ojciec przejął się cholernie. Tego dnia, kiedy mój odzyskał przytomność, twój chciał go pocieszyć i uspokoić i na własne uszy słyszałam, jak go zapewniał, że jego depozyt leży u niego bezpiecznie. Po czym wrócił do domu i umarł. Urwała, popijając sok. Przez chwilę milczeli, Tadzio poczuł się lekko ogłuszony.
— Zaczynam więcej rozumieć. Czemuż, do cholery, nie oddał wam tego od razu?
Elżbieta zawahała się.
— Po pierwsze, Bubel ciągle był. A po drugie… No, jak już ci wszystko mówię… Zdaje się, że miał to utrzymać w najgłębszej tajemnicy, twój znaczy, mój to mu nakazywał. Tę scenę sobie przypomniał, oddawanie teczki i przenoszenie do samochodu. No i twój ojciec tajemnicę zachował, nawet Krystynie nic nie powiedział. A od wspólnika wiemy, że interes podobno był śliski i taki nie do rozgłaszania…
Tadzio kiwnął głową już kilkakrotnie. Wstrząśnięty był, ale takie rzeczy pojmował bez trudu. Po trosze odgadywał, co usłyszy dalej.
— Przyswajam. I teraz co?
— I teraz w grę wchodzi ta okropna szantrapa, doskonale ci znana.
— Zaczynam widzieć nie żadne schody, tylko strome zbocze…
— Masz bardzo trafne wizje — pochwaliła Elżbieta. — Byliśmy u niej.
— Błąd.
— I jeszcze jaki! Najpierw powiedziała, że żadnej teczki u niej nie ma i ona nic o tym nie wie. Potem, że co w domu, to nieboszczyka i reszta jej nie obchodzi. W końcu wyraźnie dała nam do zrozumienia, że chcemy ją wykantować, upominamy się bezprawnie, obraziła się i wyrzuciła nas z domu, przy czym widać było, że w następnej sekundzie runie do szukania. I cokolwiek znajdzie… Rozumiesz.
— Cholera — powiedział Tadzio z troską. — Na, tym stoimy?
— A, nie. Poszliśmy dalej. Była wizyta przebłagalna i udało się w nią wmówić, że teczka z forsą znalazła się gdzie indziej. Już ją mamy i przepraszamy za głupie posądzenie. Uwierzyła i okazała łaskawość, stosunki towarzyskie wróciły do równowagi, a myśmy postanowili… No, teraz mi najgłupiej, bo w planach jest włamanie do twojego domu…
Tadzio przerwał z energią.
— Po pierwsze, zwracam ci uwagę, że to nie jest mój dom, nigdy nie był i nie będzie. Tam jest dwie sztuki dzieci mojego ojca, a ja jestem dorosły i musiałbym się ześwinić poniżej wszelkiego dna, żeby im to wydzierać. Po drugie, wdowę po moim ojcu kocham tak strasznie, że coś mi się robi. I po trzecie, istnieje coś takiego jak elementarna przyzwoitość i od razu ci powiem, że możecie na mnie liczyć.
— I nie będziesz podejrzewał, że interes robił twój ojciec, a nie mój, a mój chce teraz to wykorzystać…?
Przez chwilę Tadzio przyglądał się jej acz z zachwytem, to jednak potępiająco.
— Słów mi brakuje — oznajmił wreszcie. — Tych eleganckich, bo mniej wytworne owszem, pchają się na usta. Kto z nas ma tu robić za pluskwę, ty czy ja? Bo w takim wypadku ktoś musi.
— Fakt — zgodziła się Elżbieta po krótkim namyśle. — Głupio spytałam, bardzo cię przepraszam…
— Nie ma sprawy. Co z tym włamaniem? Chociaż, prawdę mówiąc, już się domyślam…
— I pewno trafnie, ale czekaj, podam ci szczegóły. Bo myśmy już uczynili próbę. Wyszła nam jak krew z nosa.
Z szalonym zainteresowaniem Tadzio wysłuchał opisu wizyty pojednawczej i trudności, jakich przysporzyło jego przyrodnie rodzeństwo. Poczuł się zarazem rozbawiony i zatroskany. Przejął się sytuacją, jakoś niejasno czując, że sprzeniewierzenie depozytu po wiek wieków będzie kalało pamięć jego ojca.
— Rozumiem z tego, że w pierwszej kolejności nie wiadomo gdzie to jest? Mój stary gdzieś to utknął i nikt nie wie, gdzie?
— W tym główny szkopuł! —westchnęła Elżbieta. — Samo rąbnięcie to małe piwo, ale przedtem trzeba znaleźć. Ten dom jest duży i pełen zakamarków, pojęcia nie mam, jak go przeszukać, to znaczy owszem, coś mi się klaruje i widzę dwie drogi. Jedna, to metodą dedukcji, i tu możliwe, że tobie coś przyjdzie na myśl…?
Tadzio też westchnął i pokręcił głową.
— Może by mi i przyszło, ale za rzadko tam ostatnio bywałem. Straciłem z oczu rozmaite detale, wiem, że ojciec się migał przed tą słonicą, ile mógł, i wiem, że dyplomatycznie, bo go miała pod pantoflem, ale gdzie sobie znalazł azyl, pojęcia nie mam. Na rozum biorąc, pewno gdzieś, gdzie się rzadko zagląda. Ty uważasz, że gdzie się rzadko zagłada?
— Do miejsc trudno dostępnych — odparła Elżbieta bez namysłu. — Jakieś pawlacze do włażenia po drabinie, jakieś komórki pod schodami do włażenia na czworakach, jakieś takie coś. Tak ogólnie, ona sprząta, w dodatku porządnie. Ale gdzieś musi sprzątać rzadziej, raz do roku na przykład albo co.
— Spytałbym Stasia. Albo lepiej Agatkę!
— Toteż właśnie, i tu ty…
— Czekaj. A druga droga?
— Praktyczna. Metodą zwyczajnego szukania raz koło razu, kawałek po kawałku.
— Może potrwać — zauważył Tadzio ostrzegawczo.
— Żeby tylko! Na razie, jak widać, nawet zacząć się nie da. I tu ty…
— Czekaj, a czy ona przypadkiem nie wybiera się na urlop? Nie wysyła dzieci na jakieś wakacje?
— Nie wyglądało na to i mowy o tym nie było. Na moje oko ona teraz nigdzie nie wyjedzie, nie wiem dlaczego, ale takie mam głębokie, wewnętrzne odczucie. Prędzej przystąpi do odnawiania całego domu, a to już będzie zwyczajne nieszczęście.
— Nie takie wielkie, jakby się zdawało — mruknął Tadzio w zadumie. — W razie czego miałbym pomysł. Czekaj, zaczęłaś mówić, że coś ja?
— No właśnie, cały czas chcę powiedzieć, że ty byś się przydał, i to chyba do wszystkiego. Jeśli się zgodzisz…?
Popatrzyła na niego tak, że Tadziem szarpnęło. Nawet gdyby wcale nie chodziło o jego ojca i żadnej skalanej pamięci nie musiałby czyścić, dla dziewczyny, która patrzy takimi oczami, poszedłby na wszystko. Przeszukiwać klatkę z rozżartymi tygrysami, proszę bardzo, dlaczego nie? Mimo woli zmarszczył lekko brwi i zacisnął szczęki.
Przyglądająca mu się z malutkim niepokojem i wielką nadzieją Elżbieta poczuła nagłe zdziwienie i zaskoczenie. Pomyślała, że z tego bezbarwnego chłopaka wyrósł bardzo przystojny facet, ciekawa rzecz, że zauważyła to dopiero teraz…
Tadzio wydobył z siebie nieco zdławiony głos.
— To już drugi raz zadajesz głupie pytania. Masz taki nałóg?
— Nie, na ogół nie. Ale zdaje się, że podpuszczam cię teraz na duży gniot i ciągle mi głupio…
— To niech ci już przestanie być głupio. Wchodzę w to ze śpiewem na ustach. Dobra, przydałbym się na pewno, masz konkretne propozycje?
— Pi razy oko. Do omówienia.
— Wal.
— W pierwszym wypadku pogadać z dziećmi… A, nie, czekaj! W pierwszej kolejności w ogóle musiałbyś ułagodzić tę trąbę powietrzną!
Tadzio nie miał najmniejszych wątpliwości, co to jest trąba powietrzna.
— W jakim sensie?
— Krystyna podejrzewa, że ona się ciebie boi ze względu na spadek po twoim ojcu. Boi się, że będzie musiała coś tam wypłacić albo podzielić. Skoro nie zamierzasz się upominać. Powinieneś ją w tym upewnić.
— Owszem, zamierzam — rzekł zimno Tadzio, ponownie marszcząc brwi. — Chociaż zapewne inaczej niż ona myśli. Zamierzam nie dopuścić do wywalenia na śmietnik pamiątek po ojcu, co ona zrobi na bank. I nie będę ich zbierał z tego śmietnika. Od Stasia wiem, że jeszcze nie zaczęła, ale już ją chyba ręce swędzą, a ojciec miał swoje hobby, różne tam takie, i ja to chcę zabrać. Możliwe, że mam podobne upodobania.
— I co to jest takiego? — zainteresowała się Elżbieta delikatnie.
— A proszę cię bardzo, żadna tajemnica. Cały. sprzęt wędkarski. Ona tego nienawidzi jak morowej zarazy, wędziska spali, resztę wyrzuci z satysfakcją, a ja się tym wszystkim ze Stasiem podzielę, bo on też to kocha. Ze starym na ryby chodził… Przechowam to nawet dla niego. I nie tylko, stare słowniki i atlasy, ojciec sobie zbierał dla przyjemności, a ta stara… elegancko mówiąc…
— Gropa — podsunęła uczynnię Elżbieta.
— Może być. Map w ogóle czytać nie umie, do języków obcych ma wstręt… Pamiątki po dziadku jeszcze, śmieszne może, militaria, takie duperele, dziadek kolekcjonował od dzieciństwa, wiesz, takie byle co, guziki od mundurów, epolety, orzełki, drobiazgi same, ojciec to przechował i nawet uzupełniał. A dlaczego ma przepaść? Wartości materialnej nie ma to żadnej, to jak uważasz, co ona z tym zrobi?
— Wyrzuci. Gwarantowane.
— A ja nie chcę. Wolę zabrać.
— I to jest wszystko, co chcesz zabrać?
— Mniej więcej. W każdym razie same takie rzeczy. Chciałem jej to od początku powiedzieć, ale mi nie dała dojść do słowa. Wobec tego zezłościłem się i zabrałem samochód, a teraz bardzo się dziwię, że mi go nie każe zwracać.
— Może woli nie poruszać tematu, bo nie wie, co z tego wyniknie…
Na długą chwilę, całkowicie wbrew chęciom i zamiarom, wdali się w rozważanie charakteru i poglądów pani Bogusi. Temat wydał im się w końcu obrzydliwy, zdołali go porzucić i wrócić do kwestii pierwotnych.
— Otóż jestem zdania — rzekła zdecydowanie Elżbieta — że jeśli uczepisz się wyłącznie pamiątek bez wartości i wyraźnie zrzekniesz rzeczy cennych, ona zawrze z tobą pokój. Albo co najmniej zawieszenie broni…
— I wtedy mogę nawet pójść dalej — wpadł jej w słowa Tadzio. — Zaproponuję pomoc przy odnawianiu czy tam jakichś drobnych remontach…
— Przy klapie!
— Co?
— No widzisz, nie zdążyłam ci powiedzieć wszystkiego. Stanęło na tym, po tej ostatniej wizycie, że ojciec, mój ojciec, ma naprawić klapę na strych, czego twój zrobić nie zdążył, a mój nie ma zielonego pojęcia o takiej robocie. Nigdy nie miał, a teraz tym bardziej, ale bał się jej do tego przyznać, l od razu… no, prawie od razu… przyszło nam do głowy, że mógłbyś pomóc. Umiesz…?
— Co? Naprawiać klapy na strych?
Elżbieta kiwnęła głową. Tadzio wzruszył ramionami.
— Nie rozśmieszaj mnie. Zero problemu.
— Chwała Bogu! Ale czekaj, to nie wszystko, mówiłam, że ci dowalę roboty. Razem z nami musiałbyś im składać wizyty, żeby nie dali rady wszystkich pilnować, poza tym masz w końcu prawo porządkować rzeczy po ojcu i tak dalej, dogadać się ze Stasiem…
— Ze Stasiem już się dogadałem.
— I z Agatką… I w ogóle uczestniczyć w tym całym kontredansie. Nie możemy przecież zaangażować Bubla.
— Tego co kradnie?
— Tak.
— O rany…
— Ale nie. Czekaj. Mam swoje osobiste podejrzenia. On tam może nic nie ukraść, bo zdaje się, że się zakochał.
— W kim?!
— W tej zarazie.
Tadzio osłupiał wyraźnie.
— Wygłupiasz się czy ja źle słyszę?
— Dobrze słyszysz i wcale się nie wygłupiam. Ostatecznie, nie chcę być nietaktowna, ale twój ojciec też się w niej kiedyś zakochał.
— Młodsza była, mniej gruba i udawała anioła. Pamiętam z dzieciństwa.
— Może Bubel ma zwyrodniały gust. Ale, słowo ci daję, tak wyglądało, jakby amoku dostał. Pewności oczywiście nie mam, bo może to było chwilowe, ale wolimy nie ryzykować.
— W jakim sensie?
— Jeśli naprawdę na nią leci, stanie po jej stronie i z teczką ojca możemy się pożegnać.
— I dlatego wolicie mnie…?
Elżbieta puknęła się w czoło, niecierpliwie wzruszyła ramionami, po czym nagle opanowała te odruchy. Uczucia Tadzia stały się dla niej jasne.
— Tak — rzekła z namysłem. — Dlatego wolimy ciebie. Ale nie tylko dlatego. Ogólnie, od początku, czujemy w tobie… jak by tu… sprzymierzeńca. Że od śmierci ojca jesteś tam wrogiem, też od początku wiemy doskonale. Z drugiej strony naprawdę jesteśmy w głupiej sytuacji, nie ma przepisu, że musisz nam wierzyć, ona nie uwierzyła. W domu twojego ojca znajduje się coś cennego i my chcemy, żebyś nam to oddał, ty, jego spadkobierca… I w ogóle teraz mam wrażenie, że mnie ogłuszyłeś, porównujesz siebie z Bublem?! Masz źle w głowie?!!!
— A ja bym mógł stanąć po własnej stronie i tę teczkę zabrać dla siebie…
— Mógłbyś. Pewnie. Dlaczego nie? Ale gdybyś to zrobił, przyznam ci się, że zdziwiłabym się tak cholernie, jak jeszcze nigdy w życiu.
Przez chwilę przyglądali się sobie wzajemnie z ogromnym zainteresowaniem. Tadzio westchnął z wielką skruchą.
— No dobra, szczerze się przyznam, że nie wiem, dlaczego powiedziałem taką głupotę. Zdaje się, że przez chwilę byłem zły bez racjonalnych powodów. Dasz radę o tym zapomnieć?
— No rzeczywiście, już nie mam co pamiętać, tylko akurat głupoty! Jest tam gdzieś kelnerka? Niech da jeszcze trochę tego soku z lodem, bo mi w gardle zasycha.
Tadzio zamówił sok tak, jakby zamawiał co najmniej szampana. Nie analizował własnych uczuć, ale orientował się niejasno, że istotnie wyprowadziła go z równowagi konkurencja z Bublem, zgłupiał chyba, ona go teraz będzie uważała za skończonego idiotę. Trzeba jakoś zatrzeć to okropne wrażenie.
— Wracamy do tematu — zarządził. — Rozumiem już właściwie wszystko. Kiedy się tam wybieracie?
— Jak najprędzej — odparła Elżbieta, której rzeczowość pytania sprawiła szczerą ulgę, bo już nabrała obaw, że Tadzio się obraził. — Każda chwila cenna. I wydaje nam się, że metoda składania wizyt w czasie jej nieobecności i czekania na nią jest całkiem niezła.
— A wiesz, kiedy jej nie ma?
— No pewnie. Mam cały spis jej dyżurów, specjalnie się postarałam. Najlepiej byłoby w godzinach pracy, rozumiesz, z nadgorliwości przylatujemy za wcześnie, czekamy na nią i potem łapiemy się za klapę…
— Tam i szafa jest do zrobienia. Ta w holu.
— Możemy się łapać i za szafę. Jakoś tak trzeba wykombinować, żeby chociaż trochę pobyć tam bez niej. Ty się możesz urwać…?
— Mogę. I jakieś narzędzia mogę przytargać… Chociaż nie, stary miał, lepiej będzie poszukać w domu, to stwarza okazję.
Elżbieta z uznaniem kiwnęła głową.
— I tym bardziej trzeba się pośpieszyć, że ojciec od pierwszego wraca do pracy i nie wiadomo jak tam będzie u niego. Jeśli nie chce iść na rentę inwalidzką, musi się okazać pełnowartościowym pracownikiem. A nie chce. Nie mamy pieniędzy. To, co mamy, to tak na styk, bo odkupiliśmy samochód i do tego całego ubezpieczenia trzeba było zdrowo dopłacić. Gdyby ta teczka się znalazła, byłoby trochę luzu.
— Zależy mi na tym, żeby się znalazła — rzekł Tadzio stanowczo. — Dawaj ten spis dyżurów, umówimy się od razu…

* * *

Pani Bogusia stała przed wielką szafą w holu i ze zmarszczoną brwią wpatrywała się w ozdobne, dębowe, niebezpieczne drzwi. Bała się ich. Bała się je otwierać już od bardzo długiego czasu, nie umiała tego zrobić tak, żeby ten cały ciężar nie zwalił się jej na głowę. Seweryn umiał, a ona nie, nie zaglądała do niej od dawna i nie mogła sobie nawet przypomnieć, co to olbrzymie wnętrze zawiera.
Nie podobało jej się to w najwyższym stopniu. Ściśle biorąc, była wściekła. Tu szafa, tam klapa na strych, a jeszcze ta mała komóreczka na ostatnim podeście, której drzwiczki gdzieś się zaklinowały i w ogóle nie pozwalają się otworzyć! Co to jest, żeby w jej własnym domu jakieś miejsca były jej niedostępne…!
A Seweryn potrafił… No i co, nie obchodziło go, umiał, ona mogła sobie nie umieć, no owszem, otwierał to dla niej na każde życzenie, ale co z tego, naprawić należało, zamiast świadczyć usługi! I miał naprawić, już prawie zaczynał, to nie, do szpitala zaczął latać, do tego głupiego Henryka, a potem umarł, na złość chyba. Ale przedtem otwierał, co chciał, i do środka też mógł wepchnąć, co mu się podobało, a ona nie miałaby o tym żadnego pojęcia! Nie ma nadal. A kto wie, czy ta jakaś tam teczka…
Przypomniała sobie nagle, że teczkę Karpiowscy już znaleźli i rozzłościła się jeszcze bardziej. Biednemu zawsze wiatr w oczy wieje, a bogatemu diabeł dzieci kołysze, takim to dobrze, z pieniędzmi znaleźli, a ona tu została, jak ta sierota, bez męskiej ręki, bez męskiej opieki… Świństwo wprost obrzydliwe. Teczkę, teczkę… A kto go tam wie, Seweryna nieboszczyka podleca, czy czegoś więcej przed nią nie chował, z tym jakimś panem Jackiem coś załatwiał, jakieś oferty wysyłał, nic z tego niby nie miał, a czy to prawda, że nie miał…? A może miał i właśnie przed nią ukrył? Kochać ją, kochał, kto mówi, że nie, ale taki był gruby, że i to kochanie nie bardzo mu wychodziło, sapał jak miech kowalski i tyle. A ona gotowała mu najlepsze frykasy!
Myśl pani Bogusi przeskoczyła nagle z wnętrza mebli na sztukę kucharską. Tu chyba ci Karpiowscy mieli trochę racji, że ona się marnuje, rzecz pewna. Ale też to takie głupie gadanie, gdzie ona ma się wynajmować, niech jej znajdą, proszę bardzo, sama szukać nie będzie. Kotleciki mielone rybne właśnie zrobiła, proszę, proszę, niech kto spróbuje zrobić takie kotleciki z byle czego i za grosze! Do nich krokiety z kartofelków i ogórki małosolne, które właśnie doszły do idealnej fazy kiszenia…
Pożałowała nagle straszliwie, że nikt, poza jej dziećmi, nie będzie tego jadł i arcydzieła nie oceni. Może i warto byłoby zapraszać jakichś gości, ale znów, z drugiej strony, jakież to koszty! Na trzy dni potrawę zrobiła, zeżarliby w jeden. Gdyby jej za to płacono, o, to tak, bardzo chętnie…
Myśl zmąciła się jej ostatecznie. A gdyby tak restaurację otworzyć…? Za co?! A najtańsza byłaby na świecie i najlepsza na świecie, tymczasem, w miejsce restauracji, ma tu zgryzotę w postaci okropnej, zdewastowanej szafy i nie wiadomo czego jeszcze, we własnym, zrujnowanym domu…
Gniew pani Bogusi przeistaczał się zazwyczaj w dziką energię, możliwe zatem, że rozpoczęłaby manipulacje z dębowymi drzwiami, ze skutkiem nie do przewidzenia, gdyby nie to, że brzęknął dzwonek u furtki. Spojrzała przez wąską szybkę i zawahała się w uczuciach. Znów ci Karpiowscy, ale jakoś ich więcej, cóż oni sobie myślą, z całą pielgrzymką do niej przychodzą czy co, może i dobrze, spróbują kotlecików, prawda, ten cały Henryk Seweryna ma zastąpić i klapę naprawiać, ale co tu z nimi robi ten młody złoczyńca…?!
Tym razem sama, naburmuszona nieco, nadęta i nieufna, wpuściła gości, bo dzieci jej gdzieś się rozpierzchły. Poznała tego szwagra, co tu był poprzednio i coś w niej odrobinę złagodniało, grzeczny facet i na miejscu, umie się znaleźć, no niechby, tylko ten cały Tadzio potrzebny jak dziura w moście! I czegóż znowu ta Elżbieta sterczy przy furtce i po okolicy się rozgląda, jakby tu pierwszy raz była…?
Elżbieta istotnie rozglądała się po okolicy, zabrakło jej bowiem Agatki i Stasia, a miała wielką nadzieję na zacieśnienie przyjacielskich kontaktów. Nie było ich, fatalne, lodów dla nich nie uchowa, trzeba je będzie wetknąć do zamrażalnika, może chociaż kokosowe baloniki da się utrzymać…
Okazję złożenia natychmiastowej wizyty stworzył sam Bubel, zupełnie znienacka.
Tadzio, rzecz jasna, odwiózł ją do domu z tego Rozdroża i tam ujrzeli jego samochód. Elżbieta doznała jakby wstrząsu.
— Oko opatrzności…! Nie, chciałam powiedzieć, przeznaczenie! Popatrz, Bubel jest, będzie się pchał do megiery, może już się pcha, słuchaj, skorzystajmy! Ona akurat jest, ale nie szkodzi, może załatwisz kwestię spadku!
Tadzio złapał sens błyskawicznie.
— Bardzo dobrze, mam nawet pomysł. Im więcej osób, tym lepiej, bierzemy rodzinę i jazda.
— Tylko trzeba coś kupić. No nic, to po drodze… Bubel istotnie już się rwał do odwiedzin, aczkolwiek przyjechał zaledwie przed godziną. Niepewna sytuacji Krystyna z całej siły próbowała go zatrzymać, przyjąwszy do wiadomości suchy komunikat, że tym razem przywiózł ze sobą dwie pary spodni. Karpiowski ją wspomagał, Bubel wymykał im się z rąk, na szczęście pojawiła się Elżbieta i sprawę rozstrzygnięto w pięć minut. Jadą wszyscy, tyle że wciąż jeszcze bez Krystyny. Bubel nie wydawał się zadowolony, ale uległ przemocy, we czworo zmieścili się w jednym samochodzie. Tadzio swojego na wszelki wypadek wolał nie brać.
Zostali wpuszczeni nawet bez długiego oczekiwania, Elżbieta zrezygnowała z wypatrywania dzieci, a Bubel rzucił się do całowania rączek.
— Proszę, proszę — zachęciła dość łaskawie pani Bogusia, złym okiem łypiąc na pasierba. — Elżuni moje pierożki się podobały, może teraz kotlecików spróbuje? Proszę siadać, proszę.
Bubel wyciągnął butelkę wina, Elżbieta lody. Zaofiarowała się z pomocą. Pani Bogusia nawet i bez żadnej pomocy umiała zastawić stół w tempie imponującym, świeżutko usmażone kotleciki były jeszcze gorące, prawie skwierczały. Tadzio stanowił na razie jakby zgęszczone powietrze, z obowiązku obdarzone talerzem i sztućcami.
Wyjął Bublowi z ust pierwszy wznoszony toast.
— Pani raczy pozwolić — rzekł z naciskiem i odrobinę ściszył głos, bo te wstępne słowa zabrzmiały nieco zbyt potężnie. — Ja tu przyszedłem specjalnie w licznym towarzystwie, sami znajomi, żeby przy świadkach złożyć oświadczenie.
Pani Bogusia zamarła z kieliszkiem w dłoni, a na oblicze jej zaczął wypływać rumieniec gniewu. Otworzyła usta, ale natchniony Tadzio nie dopuścił jej do głosu.
— Żeby nie było żadnych wątpliwości. Otóż chcę powiedzieć i zobowiązać się uroczyście. Umarł mój ojciec, a tu był jego dom, jego żona i dzieci, i ja do żadnych spadków po nim najmniejszych pretensji nie mam. Jeśli trzeba i jeśli pani sobie życzy, mogę to dać na piśmie, a tu mamy raz, dwa, trzy… troje świadków pełnoletnich i na razie jeszcze całkowicie trzeźwych. Ani do części domu, ani do absolutnie żadnych pieniędzy, ani w ogóle do niczego się nie poczuwam, nic mnie nie dotyczy i niczego nie chcę. Samochodem ojca jeżdżę, zwrócę go w każdej chwili, w razie sprzedaży pieniądze należą do pani, ale dużo tego nie będzie, bo to złom, już sprawdziłem…
Pani Bogusia też była zdania, że to złom i samochód jej zbytnio nie wzruszył. Zastygła w fazie połowicznego gniewu.
— Jedno mam tylko życzenie — kontynuował Tadzio.
— Chciałbym dostać pamiątki po ojcu, takie rzeczy, które i tak by zostały wyrzucone, niepotrzebne i bezwartościowe, a dla mnie cenne uczuciowo. Na przykład guziki…
— Co…?! — wyrwało się osłupiałemu Bublowi. który nie został wtajemniczony w dodatkowe aspekty wizyty.
— Guziki — powtórzył Tadzio, znów z naciskiem.
— Dziadek zbierał, ojciec też, metalowe przeważnie. I tym podobne. Stare atlasy, stare słowniki. Chcę uprzejmie prosić, żeby pani, zamiast wyrzucić, mnie to oddała, bo coś po ojcu człowiek chciałby mieć, a bogacić się na tym nie zamierzam. No, jest jeszcze jedno, a wiem, że pani tego nie lubi i aż się boję napomknąć, ale też chętnie zabiorę, no dobrze, już powiem. Wędki. I nic więcej, bo ja jestem dorosły i daję sobie radę, a wszystko po ojcu należy się jego żonie i młodszym dzieciom. Raz to chcę wyraźnie powiedzieć, wiążąco, żeby mnie pani nie musiała uważać za pijawkę i wroga, bo jeszcze poczytuję sobie za obowiązek zrobić wszystko, czego ojciec nie zdążył. Chociażby drzwi od szafy i parę innych drobnostek. Państwa za świadków biorę. To wszystko. Zdrowie pani i mojego rodzeństwa!
Pani Bogusia słuchała w milczeniu i przemówienie stopniowo zaczynało jej się wydawać równie głupie, jak korzystne. Mimo woli wzrokiem sprawdziła, czy naprawdę ma świadków, spływało na nią ukojenie, wciąż jeszcze połączone z nieufnością, bo czy to możliwe, żeby ktoś się dobrowolnie mienia wyrzekał? To kretyn jakiś, ten Tadzio, nie złoczyńca żaden, tylko zwyczajny półgłówek, ale, prawdę mówiąc, do Seweryna w tym podobny, więc może prawdę mówi?
Patrzyła na troje zaniemiałych świadków, siedzących wokół stołu i wlepiających w nią gały. Przedtem w Tadzia, teraz w nią. Wino wypili bez słowa i dalej wlepiali, coś chyba powinna odpowiedzieć…? Zaraz, co on mówił o tych remontach i naprawach? Przy świadkach mówił! A proszę bardzo, niech bierze te śmieci, co Seweryn zbierał, dawno miała ochotę to wyrzucić, i niech bierze to świństwo wstrętne, to obrzydlistwo, które jej męża z rąk wyrywało, a jeszcze jej własne dziecko do ohydy ciągnie, niech zabiera, niech jej to zniknie z oczu, a za to niech naprawia. O. właśnie! Tak to trzeba załatwić!
— No to państwo wszyscy słyszą — rzekła z właściwym sobie taktem. — Jak mi Tadzio te rujnacje poreperuje. to ja nawet i o tym samochodzie słyszeć nie chcę, wziął Tadzio, niech trzyma. I tę resztę po nieboszczyku też. razem obejrzymy i Tadzio sobie, co chce, zabierze, proszę bardzo, tylko na te wędki ja patrzeć nie będę, to sobie Tadzio ze Stasiem, z bratem, załatwi. A naprawiać, to kiedy…?
Tadzio przytomnie złapał okazję.
— A kiedy pani chce, choćby i zaraz. Pan Henryk wiem, że oglądał, a tu ojciec narzędzia różne miał i już można zaczynać.
— Teraz to nie — zadecydowała pani Bogusia. — Teraz to kotletów proszę spróbować i ciekawa jestem, co Elżunia powie.
Elżbieta ocknęła się z zapatrzenia. Tadzio, jej zdaniem, załatwił sprawę genialnie, ujrzała przed sobą otwartą drogę do penetracji domu. Nawet gdyby pani Bogusia najgorsze świństwo przyrządziła, gotowa była pochwalić je ogniście. Spróbowała kotlecika.
— No wie pani…!
Bubel nareszcie dorwał się do głosu.
— A co tam Elżunia, na kuchni i na smakach mężczyźni się znają, a nie kobiety, ja tu nic nie mówię, bo mi mowę odjęło. Łaskawa pani, w życiu nic tak dobrego nie jadłem! Nie wiem, co to jest. ale najlepsze w świecie! Złote ręce u pani, talent, talent!
— Niezwykle dobre — przyświadczył Karpiowski, konsumujący w milczeniu trzeci kotlecik. — Nie wiem, co lepsze, tamte pierogi czy to coś.
Pani Bogusia pilnie patrzyła na Elżbietę. Elżbieta zjadła drugi kawałek produktu i wzajemnie popatrzyła na nią. Niczego nie musiała symulować, w oczach miała autentyczny podziw.
— Nie do uwierzenia. Jak pani to robi? Ja wiem, że to rybne, tyle rozpoznać potrafię, ale parę razy w życiu jadłam rybne kotlety. To jest, proszę pani, arcydzieło. I te krokieciki, uczciwie się przyznam, że przez moment samej sobie nie mogłam uwierzyć, że to kartofle.
— Jakie kartofle? — zainteresował się Karpiowski.
— Te krokieciki. To z kartofli. Tato, naprawdę nie poznałeś?
— Nie. Może to przez tę pamięć, ale jadłem już przecież kartofle. To jest lepsze bez porównania, prawie wcale niepodobne…
Przez długą chwilę grono gości omawiało potrawy między sobą, zapomniawszy niemal o pani domu. Nikt niczego nie udawał, nikt nie oszukiwał, szczery zachwyt powiewał nad stołem. Pani Bogusia w życiu nie usłyszała tylu komplementów, balsam jej spływał na serce. Odżałowała wysiłków.
— I tanie — wyrwało jej się.
— A mówiłam! — wykrzyknęła Elżbieta. — Jeśli pani nie zacznie tego robić na szerszą skalę, to będzie marnotrawstwo skandaliczne!
— Ciekawa rzecz, że Elżunia od dziecka tu jada, a dopiero teraz zauważyła…
— Ech, proszę pani, ja dopiero teraz zaczynam być dorosła. Co u pani jadłam, do dziś dnia pamiętam, ale czy to dziecku taka myśl do głowy przyjdzie? Zeżre, zadowolone, i tyle.
Wpatrzony jednym okiem w talerz, a drugim w panią Bogusię, Bubel nagle jakby się przecknął z tej podwójnej miłosnej ekstazy.
— Ejże! O czym wy tu mówicie? Na szerszą skalę? Ludzie, to jest myśl! Pani by się zgodziła…?
Obłaskawiona już całkowicie pani Bogusia wzięła udział w dyskusji. Wyjaśniono Bublowi pomysł wynajmowania na przyjęcia genialnej szefowej kuchni. Ożywienie nastąpiło tak potężne, że nikt nie zauważył powrotu dzieci do domu, jedna Elżbieta wymknęła się na chwilę i odbyła krótką, poufną konferencję, dzięki czemu młodsze rodzeństwo Tadzia zawładnęło zarówno lodami, jak i balonikami, zdążywszy nawet wyrazić jej uznanie.
— To jest najlepszy pomysł świata — zaopiniował wreszcie Bubel stanowczo. — Ja to załatwię. Znam tylu ludzi i tyle firm, że łatwo pójdzie, możliwe, że na jakiś czas przeniosę się do Warszawy, no, mieszkać…
Widząc, iż rozanielona prawie pani Bogusia otwiera usta, Elżbieta na wszelki wypadek wskoczyła jej w słowo.
— O co chodzi, przecież mieszkasz u nas? Mieszkaj sobie, nam nie przeszkadza. Jeśli dzięki temu załatwisz pani takie występy, też będziemy mieli zasługę, może nawet ktoś nas kiedyś na jakieś przyjęcie zaprosi.
Karpiowski na bieżąco był przytomny i bystry. Poparł córkę.
— Ja bardzo lubię, jak u nas mieszkasz. Mieszkaj, mieszkaj. Też bym chciał być na coś takiego zaproszony. Mam nadzieję, że załatwisz jedno przy drugim i będę cię specjalnie pilnował. Gdyby Bogusia miała restaurację, chodziłbym tam codziennie!
— Restaurację…! To jeszcze lepsza myśl! Porozumiawszy się wzrokiem z Elżbietą, Tadzio oderwał się od tej ogólnej euforii. Poszedł sprawdzać wybrakowane elementy domu, natknął się na Agatkę, posprawdzał zatem uczciwie i przy okazji znalazł narzędzia ojca, ukryte w pomieszczeniu pośrednim, pomiędzy rupieciarnią a garderobą. Wybierająca się już spać Agatka w piżamie powiadomiła go, że buty narciarskie, łyżwy, kurtki, parasole i stare kapcie szkolne leżą tu od wieków, a szafkę z nie heblowanych desek ojciec wstawił niedawno, ze dwa lata temu, właśnie na narzędzia. Przedtem poniewierały się po całym domu i ciągle coś ginęło, więc zebrał cały warsztat do kupy. Matka tu nigdy nie zaglądała i nie zagląda, bo narzędzia jej na nic. a ta reszta też, a jeszcze bardziej nie zagląda do ukochanej szafy ojca, tej z wędkami.
Narzędzia Tadzio sprawdził niezwykle skrupulatnie, mniej z racji przyszłego użytkowania, a więcej dla .stwierdzenia, czy nie ma wśród nich starej, czarnej teczki z naderwanym uchem. Nie było. Gdyby ją tam ujrzał, byłby zdania, że przytrafił mu się zwyczajny cud.
Jak nigdy, pani Bogusia pożegnała gości z błogością w sercu…

* * *

— Czyście zgłupieli ostatecznie? — spytała ze zgrozą Krystyna, zostawszy sama z Karpiowskim i Elżbietą. — Zaprosiliście Bubla na dłuższy pobyt? Na umysł wam padło? Ja się wyprowadzam!
— A co, wolałabyś, żeby został w domu Chlupa i w pierwszej kolejności znalazł teczkę? — spytała kąśliwie Elżbieta.
— Sama wiesz, że do pieniędzy on ma psi węch!
— Jesteś pewna, że ona by go zaprosiła?!
— Już gębę otwierała i przysięgnę, że po to! A on by ją chwycił pazurami i zębami! I teraz chciał zostać, wywlekliśmy go siłą! Żeby nie samochód, zostałby, jak amen w pacierzu czy co tam jeszcze chcesz!
— O, wszyscy święci…!
— Ale przynajmniej wiemy, gdzie tej teczki nie ma — rzekł pocieszająco Karpiowski. — Ten Tadzio to złoty chłopak. I uzgodniliśmy, że jutro przychodzimy do roboty, przyjdziemy wcześniej…
— Z Bublem?!
— Bez Bubla. On nic nie wie, do Chlupowej się pcha, a nie do remontów. Tadzia mi trochę szkoda, bo ciągle mam wrażenie, że ja tych rzeczy robić nie umiem, więc sam zostanie i sam musi wszystko odwalić…
— Śrubkę mu podać potrafisz?
— Śrubkę… A, wiem, co to jest! Potrafię.
— To się ciesz. I niech on się cieszy. Boże jedyny, nie, dosyć tego! Robię tę obrzydliwą potrawę, najwyższy czas. Elka, zastanówmy się, co to może być. Kurczak, upieczony z wnętrznościami? I może nawet z pierzem?
— Bez przesady, w takie twoje talenty nawet ona nie uwierzy. Podobno istnieje jakaś kompletnie niejadalna zupa prowansalska, sama oliwa i w niej makaron…
— Niemożliwe, prowansalska musi mieć przyprawy! Zioła, pomidory…
— Ziół malutko i nieodpowiednie, a pomidory bez soli, wątpię, czy bardzo pomogą tej oliwie z makaronem. Jeszcze można dorzucić jakąś niedobrą rybę, o, lina na przykład. Śmierdzi błotem. Albo bardzo starego mrożonego morszczuka. Śmierdzi tranem.
— To już może w ogóle tranu użyć zamiast oliwy, odruch wymiotny gwarantowany — przyznała Krystyna w zadumie. — Kiedyś zrobiłam pizzę z różnościami i były w tym rybki, sardynki albo szprotki, nie pamiętam, ale wyszła przeraźliwie i zasiliła śmietnik. Nie miałam świń pod ręką…
— Kiedy? — zdziwiła się Elżbieta. — Nie przypominam sobie?
— We wczesnej młodości. Jeszcze was wtedy nie znałam. Prowansalska, mówisz…?
Elżbieta wpadła w wyraźne natchnienie.
— Albo baraninę z barana, który umarł własną śmiercią ze starości. Z tryka najlepiej, musi śmierdzieć! I z potworną ilością czosnku, tyle, żeby nawet rasowy Bułgar nie wytrzymał! Albo przypaloną kaszę na mleku i do tego dołożyć… czy ja wiem… co jeszcze śmierdzi z natury…? Dziegieć! Nie, dziegieć to przesada, ale zjełczały olej. I porządnie posłodzić…
— Pomysły masz świetne, już mi żołądek o zęby stuka. Dobrze. Może po prostu zrobię wszystko i wymieszam ze sobą. Unikając cebuli, bo cebula pachnie apetycznie, chyba że w tym mleku. Mleko na słodko z cebulą, czy istnieje ktoś, kto to zniesie?
— Czy ja to będę musiał jeść? — zaniepokoił się słuchający z uwagą Karpiowski.
— Nie, ale spróbować musisz. A chociaż powąchać! Słuchaj, Krycha, zacznijmy od razu!
Mimo braku tranu, zdechłego ze starości tryka, i woniejących ryb, Krystynie jeszcze tego wieczoru udało się wyprodukować coś, czego woń obudziła nawet Bubla i ściągnęła go do kuchni. Bubel, szczęśliwie dla rodziny, ogólnie prowadził tryb życia tak intensywny, że na sen brakowało w nim miejsca, korzystał zatem z każdego przestoju, żeby nadrobić zaległości. O ile czegoś nie załatwiał, nie miał zaplanowanych spotkań, niczego nie kradł i nie podrywał pani Bogusi, kładł się spać i trzęsienie ziemi z jego snem przegrywało. Wygrało natomiast połączenie aromatów zjełczałego oleju, cebuli, czosnku i przypalonej kaszy, tak starej, że znalazł się w niej kawałek gumki do ołówka. Krystyna powyciągała te produkty z jakichś dawno nie przeglądanych kątów, gumki nie zauważyła i pozwoliła jej razem z kaszą przywrzeć do dna. Ogromnie podniosło to walory zapachowe potrawy, która w dodatku została jeszcze silnie posłodzona.
Węszący podejrzliwie Bubel pojawił się w kuchni i natychmiast dostał do posmakowania produkt końcowy. Pełną łyżkę.
— Łamy bołke — wybełkotał i jak szaleniec popędził do toalety.
— Dobre musi być — pochwaliła Elżbieta z uciechą.
— Rany boskie, chciałem powiedzieć — oznajmił, wróciwszy po krótkiej chwili. — Co to było, jak pragnę zakwitnąć? Macie tu gdzieś spirytus albo co, nie, może perfumy, żeby ten smród zabiło? Jama ustna mi tym przesiąkła. Co to w ogóle jest?
— Krysia przyrządza potrawę lepszą niż Chlupowa — odparł łagodnie Karpiowski i z litości nalał mu kieliszek koniaku.
Bubel wypił i pośpiesznie nalał sobie drugi. Ze zgrozą popatrzył na zgromadzoną w kuchni rodzinę.
— Czyście zwariowali? To ma być w ogóle jadalne? Myślałem, że może jakiś okład na reumatyzm. Dlaczego to tak potwornie śmierdzi?!
— O, gumka! — ucieszyła się nagle Elżbieta, mieszająca w garnku od dna. — Ciekawe, skąd… a, wiem! Bawiłam się kaszą, układałam z niej wzorki, to miała być praca artystyczna, możliwe, że zostało na niej także trochę kleju. Rysowałam ołówkiem i wycierałam gumką. Ale to już ładne parę lat temu, z dziesięć chyba, ta kasza musi być cholernie stara! Że też nie ma w niej robaków…?
— Bo to z szymanowskiego młyna — wyjaśniła Krystyna, w zadumie wpatrzona w swoje dzieło. — Tylko szymanowski młyn nigdy nie miał wołka i dlatego mąki od nich nijak nie można było dostać. To jeszcze po drugiej żonie…
— Jakiego wołka?
— Zbożowego.
— Tak, przypominam sobie — potwierdziła Elżbieta.
— Ona miała jakieś chody i kupowała czasem niezwykłe rzeczy.
— Naprawdę macie zamiar to jeść? — spytał Bubel podejrzliwie.
— Ja dziękuję — powiedział pośpiesznie Karpiowski.
— Nie jestem głodny.
— Chyba poszłyśmy za daleko — rzekła Krystyna z westchnieniem. — Otwórzcie wszystko na przestrzał, niech to się trochę wywietrzy. Drzwi na schody też. Może niepotrzebnie dosypałam cukru.
— Nawet głodne wieprze do ust by tego nie wzięły — zawyrokował Bubel stanowczo i z oburzeniem, przygarniając do łona butelkę z resztką koniaku. — Na śmietnik to trzeba wynieść, bo śmierdzi nieludzko. Co wam do głowy wpadło, przecież ty bardzo dobrze gotujesz?
— Może chciałam jeszcze lepiej?
— To ci się, trzeba przyznać, super świetnie udało. No, jazda! Na śmietnik, razem z garnkiem.
— Nie! — wrzasnęła Elżbieta i chwyciła naczynie, chroniąc je własna piersią. — To jest materiał wyjściowy i musi zostać! Będziemy na nim eksperymentować dalej!
— Teraz? — zaprotestował delikatnie Karpiowski. — I cała noc będzie śmierdziało?
— Nie, teraz nie — uspokoiła go Krystyna. — Jutro. Elżbieta, przykryj to jakąś szczelną pokrywką. Mam pomysł i ta rzecz naprawdę się przyda.
— Zwariowały — zaopiniował z przekonaniem Bubel i razem z butelką wrócił na swoje legowisko w gabinecie byłego szwagra.
W kuchni garnek ze znakomitą potrawą został nie tylko przykryty, ale także owinięty dokładnie foliowymi torbami, przez które czarowna woń nie miała już prawa się przebić. Karpiowski powachlował trochę pomieszczenie dużą tacą, chociaż przeciąg, wiejący między wszystkimi otworami okiennymi, znacznie złagodził atmosferę. Krystyna wyjawiła swój pomysł.
— Otóż nie pójdę do niej, żeby się pochwalić, tylko przeciwnie. Pójdę się poradzić, zmartwiona okropnie, zapytać, dlaczego mi nie wyszło i co ja tu źle zrobiłam. W ten sposób uzasadnione będzie każde świństwo, jakie jej zaniosę, tylko nazwę dla niego muszę wymyślić. No, niekoniecznie to, tego bym nazwać nie umiała.
— A jakby tak farsz do pierogów? — wysunęła propozycję Elżbieta. — Mówiliśmy ci o tamtych, pozazdrościłaś jej i chciałaś zrobić takie same.
— Na gumce do ołówka i z cukrem. Dostałam pomieszania zmysłów? Nie, przesadziłyśmy, wystarczyłaby przypalona kasza i zjełczały olej, dobrze, że nie zużyłam wszystkiego, bo na zjełczenie następnego musiałybyśmy za długo czekać. I może nie dosypię cukru, tylko, na przykład, doleję octu. Albo dorzucę starej kapusty, też zaśmiardniętej i drobno posiekanej, składniki przynajmniej będą konsekwentne. I oczywiście nie będę się wygłupiała z pierogami, zaniosę jej sam farsz.
— Bardzo dobrze. To kiedy…? Czekaj, przez jutro zdążysz, nie? W takim razie pojutrze, ale jutro też idziemy, z Tadziem, do tej klapy. Już go umówiłam. Co zanieść dzieciom?
— A co im najbardziej smakowało?
— Wszystko.
— To nad czym się zastanawiasz? Kup, co ci pod rękę wpadnie, możliwie drogie, bo drogiego od mamusi na pewno nie dostają…

* * *

Staś i Agatka, zdrowym instynktem wiedzeni, czas nieobecności pani Bogusi spędzili w pobliżu wejścia do domu. Zniecierpliwieni już byli nieco, kiedy wreszcie czekanie okazało się opłacalne.
Na teren posiadłości wkroczyły trzy osoby, ich brat przyrodni, wysoce rozumna Elżbieta, która z wiekiem wyraźnie nabrała walorów umysłowych, i całkowicie nieszkodliwy przyjaciel ojca. Wszystkich ich spokojnie można było wpuścić.
Potem zaś można było podelektować się błogo degustacją przyniesionych produktów, nader urozmaiconych. Do powrotu matki pozostawały jeszcze co najmniej dwie godziny, a degustacja okazała się wręcz legalna, zażądano od nich bowiem oceny przysmaków i wydania wyroku, co z tego jest najlepsze. Proszę bardzo, takie żądania mogli spełniać z radością.
Karpiowski z Tadziem przezornie zaczęli od klapy na strych, o której było najwięcej gadania. Unosząca ją sprężyna dawno już rozciągnęła się ze starości, tracąc wszelkie swoje zalety, a teraz nawet pękła i nadawała się wyłącznie do wyrzucenia. Należało ją zdemontować. Zardzewiałe zawiasy wylazły z drewna, należało je wymienić, podpórki spróchniały i osobie włażącej na strych groziły urazem ciemienia. Robota okazała się całkiem niezła.
Wielce zaciekawiony nowym rodzajem zajęć Karpiowski wykręcania śrub nauczył się błyskawicznie, ale na tym jego zdolności poprzestały. Całą resztą musiał zająć się Tadzio, wspólnik bowiem, najwyraźniej w świecie, talentów manualnych nie posiadał. Przystąpił do pracy fachowo, bez pośpiechu, z pewną nawet przyjemnością i bardzo racjonalnie.
— Dzieci zajęte, Elżbieta działa jak perła — rzekł półgłosem między jednym a drugim zgrzytem. — Ja tu popukam, a pan się przeleci, co? Będzie pan udawał w razie czego, że pan szuka… czego by tu… zapasowych zawiasów, powiedzmy, bo co nam szkodzi…
— A czy to coś, tu, to nie są zapasowe zawiasy? — spytał Karpiowski ostrożnie.
— Są, oczywiście. Przyniosłem, bo ogólnie tę klapę znam, od dwóch lat było o niej gadanie, ojciec miał się za nią wziąć, ale cholernie mu się nie chciało. A mnie ta hetera wykopywała przecież z domu… Ale przypuśćmy, że chcemy większe. Albo mniejsze. Przypuśćmy, że mnie się przypomniało, że ojciec o zawiasach mówił i jakieś miał, i pan ich teraz szuka. Po kątach, nie? Na środku salonu nie leżą.
Karpiowski przegryzł w sobie argumentację w ciągu dziesięciu sekund, kiwnął głową i zlazł ze stromych schodków. Tadzio z zapałem zgrzytał, trzeszczał i łomotał, wspólnik zaś, cichutko i na palcach, ruszył na poszukiwania. Na piętrze, bo z parteru dobiegały głosy jego córki i dwojga dzieci, zajętych jedzeniem, ale jednak wrogich.
Spróbował zastanowić się i odgadnąć, gdzie jego przyjaciel, Chlup, mógł ukryć tak straszliwie ważny depozyt. Nie znał człowieka. Jedno jedyne wspomnienie, ów błysk, scena z teczką na parkingu, nie dostarczyło mu zbyt obszernej wiedzy. No owszem, nasłuchał się o nim, zaczynał pojmować sedno jego stosunków z małżonką, rozumieć jego charakter, ale wciąż było tego za mało. Coś ten facet myślał. Karpiowski nie wiedział, co Chlup mógł myśleć.
Logicznie doszedł do wniosku, że jeśli byli zaprzyjaźnieni, zapewne myśleli podobnie. Powinien się może, wobec tego. zastanowić, gdzie sam, w takiej sytuacji, w takim domu i w takim otoczeniu, ukrywałby cokolwiek ważnego, cudzego, co za wszelką cenę chciałby uchronić przed niepożądanym okiem.
Oczywiście tam, gdzie nikt nie zagląda. Albo może w czymś zamkniętym, do czego tylko on jeden ma klucz.
Od razu zwątpił, czy istnieje tu miejsce, do którego pani Bogusia nie miałaby klucza, panią Bogusię bowiem poznać zdążył. Ale może coś…
Węsząc i snując się na palcach, trafił na dziwny zakamarek, osłonięty wielką płytą pilśniową twardą, o tyle trudną do usunięcia, że nie było na nią miejsca w żadną stronę. Można ją było w ogóle zabrać i zrzucić ze schodów, ale nic poza tym, przesunięciu jej w bok przeszkadzały sąsiednie, prostopadłe ściany. Pomyślawszy, iż przestrzeń za ową osłoną jest doskonale niedostępna, zatem świetna jako kryjówka, Karpiowski z wielkim zapałem spróbował tam się dostać. Nie przesuwać, ale chociaż odchylić i zajrzeć…
Szeroko rozpościerając ręce, ujął krawędzie płyty, pociągnął delikatnie, bez rezultatu, pociągnął mocniej, też bezskutecznie, przesunął dłonie wyżej i szarpnął porządnie. Płyta, w gruncie rzeczy lekka, tylko zaklinowana, zgrzytnęła, szurnęła i wykonała jakby połowiczny skok. Góra wygięła się i opadła Karpiowskiemu na głowę, dołem jednym rogiem wyskoczyła z zakamarka, a drugim wbiła się w jego wnętrze.
Nie Chlup użytkował ową kryjówkę, tylko pani Bogusia. Trzymała tam puch i pierze, pochodzące sprzed wielu lat, ukryte w bardzo starych i zleżałych, papierowych workach…
Tadzio przy klapie piętro wyżej pomyślał właśnie, że na miejscu ojca depozyt przyjaciela ukryłby całkiem zwyczajnie w swoim sanktuarium, w gabinecie, zapchanym mnóstwem elementów hobbystycznych, niezrozumiałych dla małżonki i bardzo przez nią nie lubianych. Postanowił natychmiast Karpiowskiemu o tym powiedzieć. Przerwał na chwilę łomoty.
— Panie Henryku! — wysyczał przenikliwie z góry, wtykając głowę pomiędzy strop i schodki. — Mam myśl! Panie Henryku!
W odpowiedzi usłyszał jakieś lekkie walenie czymś i stłumione dźwięki, podobne do przekleństw, średnio wyszukanych. Zaniepokojony, szybko zlazł niżej i ujrzał widok straszny.
Nakryty z góry wielką, wygiętą, płytą pilśniową twardą, niewidoczny pod nią Karpiowski podrygiwał i wierzgał nogami, wokół niego zaś zaczynała się wznosić ogromna chmura pierza. Nie było wprawdzie idealnie białe, pochodziło przeważnie od rozmaitych kur, ale, jako pierze, dawało się rozpoznać. Świadom upływu czasu i zbliżającej się chwili powrotu do domu pani Bogusi, Tadzio przeraził się śmiertelnie. W mgnieniu oka zjechał na dół, przez moment jeszcze nie wiedział, co robić, uwalniać wspólnika od płyty czy wpychać z powrotem wylatujące z zakamarka fontanny, ale jakoś decyzja sama mu się podjęła, błyskawicznie, acz z pewnym wysiłkiem zaprowadził porządek. Napływ pierza ustał, to, co wyleciało, jednakże w zupełności wystarczyło do równie obfitej, jak koszmarnej dekoracji holu i schodów na piętrze. Karpiowski przyozdobiony był jeszcze piękniej.
— Tfu — powiedział, wypluwając drobne kłaczki. — Nic tam nie zobaczyłem. Tfu!
— Gazu! — zdenerwował się Tadzio. — Sprzątamy to! Rany boskie, ale pan trafił…! Niech pan zgarnia, wszystko jedno, do łazienki pójdzie pan potem!
— I co z tym robić…?
— Upchamy byle gdzie. Już, już, prędzej! Nie daj Boże, żeby ta megiera teraz wróciła! Pójdę po szczotkę, bo pan dziwnie wygląda… Odkurzacz, przyniosę odkurzacz…
Odkurzacz wciągnął w siebie także krawat Karpiowskiego, ale zwycięstwo w walce z pierzem jęło przechylać się na ich stronę.
— Niech pan szuka trochę ostrożniej — prosił Tadzio, wysapujac z siebie panikę. — Żeby ona się nie zorientowała. Chciałem panu powiedzieć, że na miejscu ojca schowałbym w gabinecie, to taki jego święty pokój, dlatego zajrzałem tu na dół. Cicho, niech to nie leci na parter, bo Staś to może nie, ale Agatka nabierze podejrzeń i przekabluje mamusi. Niech pan słucha… o rany boskie, ona wraca! Elżbieta ją musi zatrzymać…!
Elżbieta, przy pełnym poparciu dzieci, również czyhała na chwilę powrotu pani Bogusi. Wspólnymi siłami zdołali usunąć ślady uczty, zanim oko matki mogło je ujrzeć, na stole spoczęły nie naruszone jeszcze ciasteczka, przeznaczone dla dorosłych, pani Bogusia dała się widzieć przy furtce, kiedy z góry dobiegło nagle alarmujące syknięcie. Szczęśliwie się złożyło, że w tym momencie Agatka w kuchni usuwała ślady z talerzy, a Staś w jadalni zmiatał okruszyny ze stołu, i w drodze pomiędzy pomieszczeniami Elżbieta znalazła się sama jedna. Spojrzała w górę.
— Zatrzymaj ją! — wyszeptała do niej dziko twarz Tadzia, widoczna w połowie schodów tuż nad balustradą. — Niech Bóg broni na górę! Mamy pierze!
Pozostawiając Elżbietę z tą przerażającą i niezrozumiałą informacją, twarz znikła.
Pani Bogusia była zgrzana, zmęczona, obarczona torbami i wściekła. Odpoczywać wprawdzie nie zamierzała, w domu z reguły wstępowały w nią nowe siły, czemu sprzyjał rodzaj zajęć, odmiennych niż służbowe, ale chciała spokojnie i z namysłem przyrządzić kolejny obiad na trzy dni. Świadkowie byli jej przy tym potrzebni jak dziura w moście.
A w ogóle goście codziennie, to już stanowczo przekraczało wszelkie granice przyzwoitości, ci Karpiowscy chyba szału jakiegoś dostali. No owszem, zasługiwali się jej podobno, za to kretyńskie posądzenie o głupią teczkę Henia, ale mogliby się zasługiwać co drugi dzień, względnie o innych porach, rozum im do reszty odebrało…
Nim zdążyła uczynić kąśliwą uwagę, odezwała się Elżbieta.
— Przepraszam panią szalenie, ale pozwoliłam sobie wstawić butelkę wina do lodówki, to białe, więc powinno być zimne, szczególnie że półwytrawne, Agatka mi pomogła. Ja się, broń Boże, nie próbuję rządzić, tylko tak chciałam zrobić, żeby już na panią czekało… Bardzo przepraszam.
— Nie ma za co — powiedziała pani Bogusia odruchowo i zatrzymała się w drodze do kuchni. — A to Elżunia tak sama do mnie z tym winem przyszła?
— Ależ nie, oni tam na górze naprawiają klapę. A ja tu chętnie pani pomogę i tak sobie pomyślałam, że przy okazji nauczę się czegoś, bo u nas w domu… no… jakoś nam nie wychodzi…
Pani Bogusia doznała zarazem wybuchu niezadowolenia i drgnięcia satysfakcji. Znów jej ta dziewucha usiłuje w garnki nos wtykać, to nie do wytrzymania, z drugiej jednakże strony dawno już wiedziała, że kochana Krysiunia Karpiowskiego do gospodarstwa zdatna jak świnia do tańca, i proszę, potwierdza się. Drogo, to tak, owszem, drogo i kupne na stole postawić potrafi, ale żeby sama z siebie co wykrzesać, to proszę, tu, do niej, Elżbieta na naukę się pcha! Dobrze im tak…
Satysfakcja złagodziła wściekłość, ponadto wieść o klapie była interesująca. No dobrze, zniesie jakoś te wizyty, jeśli dzięki nim wszystko w domu zostanie naprawione. Do jedzenia nic im nie da, najwyżej jakieś małe byle co, tu nie restauracja. A, prawda, wino… Co ona powiedziała? Że półwytrawne? No, wreszcie, jakąś grzeczność po sobie pokazali, ukłon w jej kierunku, to pewne, no więc w ostateczności da im później jajecznicę na grzankach. A na jutro kapustę zrobi taką, że im oko zbieleje…
Wszystko to pani Bogusia zdążyła rozważyć, wkraczając do swojej kuchni. Myśl o kapuście ułagodziła ją ostatecznie, tanie, a najeść się można. Kapusta młoda, na gęsto, ze skwareczkami, kartofelki, mięso na upały niewskazane, do tego zimne piwo byłoby dobre, ciekawa rzecz, czy zimne piwo samo im przyjdzie do głowy? Ona przecież kosztów dodatkowych ponosić nie będzie!
Elżbieta weszła za nią, zaniepokojona zarówno ostatnią, usłyszaną z góry, dziwną informacją, jak i nagłym milczeniem pani domu. Nie mając pojęcia, że pani Bogusia zastanawia się nad dyplomatycznym podsunięciem gościom myśli o piwie, nabrała obaw, iż naraziła się jej czymś i zaraz zostanie wyrzucona z domu. Nie, niemożliwe, razem z nią ta baba musiałaby wyrzucić dwie butelki wina, specjalnie dobranego jej do smaku, a do takiego heroizmu nie jest zdolna. Poza tym czort ją bierz, niech się nadyma, ile zechce, jeśli dzięki nadęciu i urazie zostanie na dole i nie zacznie się pchać na górę, wszystko w porządku.
Pani Bogusia, której pierwotna wściekłość skryła się pod warstwą drobnej przyjemności, dodatkowo przytłumiona koniecznością działań praktycznych, nie pchała się na razie na żadną górę, ponieważ kupiła masło, mięknące już na upale, a do tego miała wrażenie, że przy wysiadaniu z autobusu walnęła o coś jedną torbą. Jajka tam były. Pękły czy nie? Właściwie przez te jajka w taką złość wpadła, musiała natychmiast sprawdzić, jeśli pękły, nie ma tego złego, co by na dobre nie wyszło, użyje ich do jajecznicy! O! I ten stary ser zetrze…
W dodatku okazało się, że w lodówce stoją dwie butelki wina.
— Żebym wiedziała, że mi tu już robotnicy reperacje zaczęli, piwa zimnego bym chociaż przyniosła — oznajmiła żartobliwie, co na Elżbiecie uczyniło takie wrażenie, jakby nagle hipopotam jej w ucho zaćwierkał. Omal się nie zakrztusiła własną śliną. Milczała, pani Bogusia zatem nie była pewna, czy jej uwaga zabrzmiała dostatecznie jasno.
— Zimne piwo do obiadu przy gorącu najlepsze — powtórzyła z naciskiem.
Do Elżbiety dotarło. Popędziłaby po to piwo natychmiast, gdyby nie konieczność chronienia piętra. Wzięła umysł do galopu.
— Jeszcze by tylko tego brakowało, żeby pani dodatkowe ciężary nosiła — rzekła, eksponując zgorszenie. — Silny chłop niech nosi. Jutro się to załatwi, myślę, że najlepiej będzie hurtem, na zapas. Jakie piękne kartofle pani dostała, wszystkie jednakowe! Jak pani to robi?
Truskawek i czarnych jagód wolała nie chwalić w obawie, że pani Bogusia poczyta zachwyt za przymawianie się o poczęstunek. Kartofle wydały jej się bezpieczniejsze.
— Bo to trzeba samemu wybrać — pouczyła pani Bogusia łaskawie, pomyślawszy, że ta Elżbieta jednak jest mniej głupia niż się wydawało, zrozumiała, że piwo na jutro potrzebne. — Niech tam sobie baba na straganie pyskuje, ja jej płacę, a nie ona mnie. Tamto do zlewu Elżunia włoży, umyć trzeba, nim się zamrozi, to już sama zrobię.
Mięsa na mielone pokazywać nie chciała, jej rzecz, z czego kotleciki wykona, a na kościach będzie jutrzejsza kapusta. Elżbiecie nic do tego. Najlepiej teraz już ją z tej kuchni wygonić.
— No to czas już zobaczyć, co oni tam robią — zadecydowała, zamykając lodówkę. — Idziemy!
Elżbieta nie zaprotestowała, z nadzieją, że duża paczka na stole w jadalni na chwilę ją zatrzyma. Nie przeliczyła się. Pani Bogusi paczka wpadła w oko z daleka.
— A to co? Czy to już nie za wiele Elżunia z Heniem przynoszą…?
— To nie my, to Tadzio — pośpieszyła z wyjaśnieniem Elżbieta. — Mówił, że tak z gębą na żarcie to już sto razy przychodził, raz niech przyjdzie jak człowiek. Szczególnie że to do wina powinno pasować.
Pani Bogusi wyjaśnienie przemówiło do przekonania, aczkolwiek obecność Tadzia, mimo wszystkich wczorajszych deklaracji, trochę niemile ją dotknęła. Rozpakowała ciasteczka, spróbowała ich nawet, pochwaliła, znalazła odpowiedni talerz. Po czym znów jęła wybierać się na górę.
Wątpliwe jest, czy wszystkie wysiłki Elżbiety, żeby zatrzymać ją na dole, dałyby pożądany rezultat, gdyby nie kolejny gość. Przy furtce brzęknęło i pojawił się Bubel, powitany, jak nigdy, niczym zbawienie. Bodaj przez chwilę pani Bogusia musiała się nim zająć!
Co zresztą uczyniła nawet dość chętnie…
Na górze skruszony i wciąż jeszcze odrobinę opierzony Karpiowski przejął z rąk Tadzia mokrą ścierkę, ponieważ odkurzaczem bali się już warczeć. Ściągał wilgocią resztki puchu, Tadzio zaś wrócił do pracy zasadniczej, koniecznie chcąc zaprezentować pani domu jakiś postęp. Denerwował się, bo przez kretyńskie pierze tracili jedyną i tak doskonałą okazję penetracji domu. Ustawicznie spoglądał w dół i wreszcie nie wytrzymał, zlazł ze schodów.
— Co tam — rzekł z determinacją. — Ja tu skończę, bo panu słabo idzie, a pan niech się rozejrzy, wola boska…
W chwili kiedy pani Bogusia, mimo zaabsorbowania Bublem, zwróciła uwagę na brak dźwięków, dobiegających z góry, Karpiowski z Tadziem ponownie znaleźli się razem przy klapie.
— Zamknięte — zaraportował Karpiowski z niepokojem. Tadzio wstrzymał się z rozpoczęciem na nowo łomotania w stare zawiasy.
— Co zamknięte?
— Jedne drzwi. O ile sobie przypominam, tam powinien być pokój twojego ojca. Byłem tam raz…
— I było otwarte?
— Otwarte. A teraz zamknięte.
Z dołu dobiegły niepokojące odgłosy. Nie był to czas na rozwiązywanie zagadek.
— Rany boskie, ona włazi na schody. Odwalamy robotę. Niech pan przytrzyma…
Bubel Bublem, pani Bogusia musiała sprawdzić, co się tam dzieje na górze. Zdjęta sprężyna, odbite zawiasy, uwolniona od rupieci klapa sprawiły, że doznała czegoś w rodzaju ukojenia. Na śladowe ilości pierza nieco niżej nie zwróciła uwagi, bo w porównaniu ze słonecznym blaskiem na zewnątrz, w holu pierwszego piętra było nieco ciemnawo. Poprzyglądała się chwile czujnie, zadzierając głowę, po czym. znacznie już spokojniejsza, wróciła do gościa.
Elżbieta została na górze odrobinę dłużej.
— Jak się dobrze przyjrzeć, to to pierze widać — oceniła z niepokojem, usłyszawszy o katastrofie. — Dajcie tę ścierkę, zbiorę resztki po drodze. I spojrzę po kątach.
— Może lepiej zajrzyj do odkurzacza — poradził żałośnie Karpiowski. — Tam jest mój krawat…
Pani Bogusi na dole, mimo atencji wielbiciela, zaczęło coś przeszkadzać. Miała wrażenie, że nie panuje nad sytuacją w swoim własnym domu. Za dużo ich się tam znalazło pod strychem, poza zasięgiem jej wzroku, dwaj w porządku, pracują, widać było, a teraz znów słychać, ale co ma do roboty Elżbieta? Kto ją tam wie czy nie grzebie w jakichś rzeczach, a bodaj ogląda, tego zaś pani Bogusia bardzo nie lubiła. Żeby chociaż dzieci, popilnowałyby, gdzież się one podziały?
Ponownie zostawiła Bubla, weszła na pół piętra, rozdrażnionym nieco tonem wezwała Elżbietę.
— Czy to Elżunia nie wie przypadkiem, gdzie są moje dzieci? Coś długo ich nie ma, mogłaby Elżunia rozejrzeć się dookoła, bo ja tu przecież gości nie zostawię!
Spełniając potulnie polecenie, Elżbieta odnalazła dzieci w ciągu minuty. Uzgodniła z nimi zeznania w kwestii nielegalnego posiłku. Zapowiedziała wizytę nazajutrz, ustaliła sposób podstępnego przekazania w ich ręce dodatkowych łakoci i zaskarbiła sobie wdzięczność dozgonną. Stasia szczerą i od serca, Agatki troszeczkę wybrakowana.
Pod koniec zaś owej, dość skomplikowanej, wizyty wszystkie siły musiała poświęcić wywleczeniu stamtąd Bubla…

* * *

— Jajecznica była rewelacyjna — składała raport Krystynie późnym wieczorem. — Jak ta baba to robi. to jest nie do pojęcia, niby nic, jajka, skwarki i trochę sera, wymieszane z grzaneczkami w kostkę. Chrupiącymi.
— Bez kiełbasy?
— Bez. Mówię, niby nic, a cholernie dobre. Ale dala kolację dopiero, jak skończyli.
— A skończyli całkiem, naprawdę?
— Wyobraź sobie, że tak. Ten Tadzio ma złote ręce, bo ojciec nie bardzo się przydawał.
— No to przecież bez sensu! — zdenerwowała się Krystyna. — Zmarnowana okazja węszenia na piętrze! Z parteru będzie trudniej!
— Tam też zrobiło się trudniej, bo musiałam sprowadzić dzieci i Staś im na ręce patrzył, a co do okazji, rzeczywiście była super i gdyby ojciec nie wywalił pierza, kto wie czyby się tej teczki nie znalazło. Ale podobno jedne drzwi okazały się zamknięte. Niech ojciec powie. ja się z nimi w ogóle nie zdążyłam porozumieć, bo cały czas mieliśmy kogoś na głowie. Za to przygotowałam ci grunt.
— Do czego?
— Do tych jutrzejszych pokazów. Chyba nawet ja zaciekawiło, jak ci wychodzi potrawa, poza tym z piwem musimy przyjechać. Moim zdaniem, im gorsze świństwo jej zawieziesz, tym lepiej.
— Świństwo mam gotowe — pochwaliła się Krystyna. — Przypalona kasza na zjełczałym oleju, znalazłam przechodzona cebulę i zdecydowałam się na farsz, bez przesady, a wstrętne. Gdzież ten Henryk, długo jeszcze będzie padalca zabawiał? Idź tam, zwolnij go z posterunku!
— Ale ja też chcę usłyszeć, co powie! Dokładnie i na spokojnie!
— To nie wiem, kiedy Bubel cały w skowronkach, upić go może czy jak…?
Bubel po sukcesach towarzyskich i zyskaniu wyraźnej przychylności pani Bogusi ożywiony był. jak rzadko, wcale się do snu nie pchał i uczył Karpiowskiego grać w szachy. Karpiowski kiedyś umiał i teraz nauka szła mu doskonale. Bublem bawił się znakomicie, lubił go coraz bardziej i z wielkim żalem przyjmował do wiadomości jego zasadnicza wadę, przywykłszy już jednakże do wiary w słowa córki i narzeczonej, nie podawał jej w wątpliwość. Strzegł się także uczciwie przed zdradzaniem mu jakichkolwiek sekretów. Gra w szachy nie stanowiła zatem żadnego niebezpieczeństwa, tylko okropną stratę czasu.
Przyszła wreszcie chwila swobody.
— No tak — odpowiedział Karpiowski z westchnieniem na niecierpliwe pytania. — Wszędzie można było zajrzeć, na całym piętrze, i tylko jednych drzwi nie było wcale, a drugie zamknięte.
— Interesują nas te zamknięte, tato, bo o pierzu już wiemy wszystko.
— Tadzio mówi. że to od gabinetu tego Seweryna, i mnie się też tak wydaje. Byłem tam raz.
— Byłeś tam milion razy, ale tylko ten jeden pamiętasz. Nie szkodzi. Dlaczego zamknięte?
— Tego nie wiemy.
— Na klucz?
— Chyba na klucz, bo żadna kłódka tam nie wisi.
— Cholera — powiedziała Elżbieta ponuro. — I nawet zapytać nie można, bo co nas obchodzi, że u nich drzwi zamknięte, i w ogóle skąd to wiemy?
— Czekaj — zastanowiła się Krystyna. — A może dzieci…?
— Albo Tadzio? — podsunął Karpiowski.
— Tadzio! — ucieszyła się Krystyna. — Oczywiście. Tadzio ma prawo zainteresować się drzwiami do pokoju ojca, było gadanie o pamiątkach! Ale ja proponuje, żeby przed oficjalnym wystąpieniem po cichu zapytał brata! Karpiowski natychmiast pochwalił pomysł.
— Oni są w przyjaźni. Słuchałem, jak rozmawiali przy tej klapie…
— Nie mógł od razu zapytać?
— Jakoś nam to nie przyszło do głowy. To pierze było takie denerwujące…
— Pierze się przyda — przerwała stanowczo Krystyna.
— Trudno, trzeba będzie o nim gangrenie powiedzieć. I potem, w ramach ekspiacji, zrobicie jej drzwi do tej komórki i znajdzie się całkiem niezła robota, znów na piętrze.
— Myślisz, że on schował teczkę na piętrze?
— Nic nie myślę, ale miejmy to piętro z głowy! Jesteś pewien, że w żadnym innym miejscu teczki nie było?
— Prawie pewien — rzekł w zadumie Karpiowski.
— Przyznam się wam, że czasami myślę. Otóż tam jest sypialnia, pokoje dzieci i taka, jak jej tam, garderoba. Damsko–męska, ale więcej damska niż męska. I takie pokoje, prawie całkiem puste…
— Gościnne — podsunęła Elżbieta.
— Możliwe. I osobiście uważam, że w żadnym z nich ten Chlup niczego by nie schował, bo widać, że wszędzie ktoś albo mieszka, albo zagląda. Komórki różne też tam są, obejrzałem wszystkie z wyjątkiem jednej, pogrzebałem w nich nawet, i znalazłem teczkę bardzo starą, obdrapaną, ale jasnożóltą, i w środku były kapcie, też bardzo stare, dwie i pół pary…
— Ejże, to odwaliłeś całkiem niezłą robotę! — zachwyciła się Elżbieta.
— Starałem się…
— A dlaczego nie obejrzałeś jednej? — spytała surowo Krystyna.
— Nie zdążyłem.
— Zostaje ta ostatnia komórka i zamknięty pokój… Co macie w planach na jutro?
— Te szafę w holu, od której drzwi wylatują. Zawiasów zamierzamy szukać po całym domu. Tadzio ma powiedzieć, że wie, że jego ojciec takie zawiasy kupił i kupować inne to byłoby marnotrawstwo, a ona podobno na marnotrawstwo jest uczulona.
— Jest, zgadza się. I zostaniecie sami, bo ona pójdzie do pracy. Bubel ja pewno odprowadzi, a ja też będę musiała wyjść, mnie w swoim domu samej nie zostawi, ale i tak będzie was troje…
— I dzieci — ostrzegła Elżbieta. — Ale możliwe, że dzieciom już dam rade. Potrzebna mi będzie ta duża torba–lodówka, żebym mogła zapomnieć zakupów u Tadzia w samochodzie. Gdzie ona jest?
— Na pawlaczu, razem z walizkami. Od frontu stoi. Heniu, ty masz rację, ten Tadzio to dla nas czyste złoto!
Elżbiecie zrobiło się przyjemnie. Uświadomiła sobie nagle, że właściwie od pierwszej chwili, od tej rozmowy w kawiarni na Rozdrożu, pierwszego kontaktu po tylu latach, Tadzio stał się jej równie bliski, jak niegdyś, jakby całe życie wychowywali się razem. Jakby nie było żadnej przerwy pomiędzy zabawami w dzieciństwie a chwilą obecną. Wzajemne zrozumienie pojawiło się natychmiast, oceniła go jakoś, nawet się nad tym nie zastanawiając, z pełna ufnością, i okazuje się, że słusznie. Albo zatem jest rzeczywiście niegłupia, albo wiedzie ją zdrowy instynkt, albo po prostu ma ślepy fart. Każda z tych ewentualności w życiu się przyda.
— Mam tylko wyrzuty sumienia, że mu za mało pomagam! — westchnął rzewnie Karpiowski. — Tak się to nazywa, prawda? Ta nieprzyjemność w sobie. Wyrzuty sumienia?
— Owszem, ale. na litość boską, czyś oszalał? To nie remont domu Chlupa jest naszym celem, tylko odzysk mienia! To przecież załatwiasz, nie popadaj w przesadę!
— Ale jednak coś obiecać i nie dotrzymać, to jakoś głupio… Elżbieta i Krystyna popatrzyły na siebie z pełnym zrozumieniem i lekką zgrozą.
— Nawet takie rąbnięcie charakteru nie zmienia…
— mruknęła Elżbieta.
— Twój ojciec dostał w głowę, a nie w charakter — zwróciła jej uwagę Krystyna z dość dużym rozgoryczeniem. — No trudno… Czekajcie, zaraz! A strych? Mieliście strych pod nosem! Tam jej nie ma?
— Strych wygląda jak salon wersalski, przygotowany na przyjęcie gości — odparła Elżbieta, zanim Karpiowski zdążył się odezwać. — W białej sukni możesz się tarzać. Zajrzałam. Ona musiała tam zrobić generalne porządki dopiero co, więc o strychu nie warto nawet myśleć.
— Duża, stara, czarna teczka, bardzo wypchana, bardzo ciężka i z naderwanym uchem… — pomamrotała Krystyna.
— Cieszmy się. że ta Walkiria nie zrobiła jeszcze generalnych porządków w całym domu… Jutro będzie niezła robota do odwalenia… Czekajcie no, moment, jeszcze jedno! Jak ja z nią jestem? Na ty czy na pani? Za życia Seweryna byłam podobno na ty?
— I co? To się zmienia, jak ktoś umrze? — zaciekawił się Karpiowski.
— O rany, nie! —jęknęła Elżbieta. — To samo, co z ojcem!
— Co innego twój ojciec, co innego ja.
— Na moje oko jesteś z nią w trzeciej osobie. Ona tak lubi. Niech Elżunia wyjdzie, niech Tadzio zje, niech się Henio wypcha! Za „panią” obrazi się śmiertelnie, wszystko we mnie to czuje!
— A zwyczajne „ty” uzna za poufałość nie do przyjęcia — zrozumiała natychmiast Krystyna. — No dobra, spróbuje stanąć na wysokości zadania…

* * *

Pani Bogusia zdewastowała prawie wszystkie plany.
Zapowiedzianą wizytę Krystyny, zawistnie spragnionej dorównania jej w osiągnięciach kulinarnych, potraktowała jak osobisty sukces. Zamierzała się nim ponapawać. W tym celu wysiliła się trochę i zdołała telefonicznie zmienić godziny swoich dyżurów.
Krystyna miała dość rozumu, żeby pojawić się w specjalnie na tę wizytę nabytej sukience, za szerokiej, niedopasowanej, o niezręcznej długości, do tego w mało twarzowym uczesaniu i całkowicie bez makijażu. Urody jej to bardzo odebrać nie mogło, ale przynajmniej w najmniejszym stopniu jej nie podkreślało i pani Bogusia poczuła miłe zdziwienie. Powitała ją łaskawie.
— A cóż to słyszę, że Krysia za gotowanie się wzięła? — rzekła ze wzgardliwą pobłażliwością, na samym wstępie rozstrzygając kwestię owej formy w trzeciej osobie. — Toć już dawno można było przyjść się poradzić, a to Krysi długo nie było. Proszę, proszę…
— Po takich strasznych wydarzeniach nie śmiałam Bogusi głowy zawracać — usprawiedliwiła się godnie Krystyna.
— O, nic takiego. Tu, widzę, Henio z Tadziem do szafy się wreszcie zabiorą, a to już czas najwyższy. A to co takiego? O. widzę, że z piwem trafili, do lodówki włożymy, żeby zimne było, Elżunia tatusiowi pomoże…
Sytuacja na chwilę wymknęła się pani Bogusi z rąk. Karpiowski z Tadziem, wkroczywszy ze skrzynką piwa, już przywarli do drzwi szafy, Krystyna z torba w rękach grzecznie czekała, Elżbieta mrugnęła jednym okiem do dziko zainteresowanych dzieci i gorliwie zajęła się gospodarstwem, to wszystko dałoby się jeszcze opanować, ale w samym środku zamieszania tkwił Bubel z bukietem, czekoladkami i flachą słodkiego szampana, też wymagającego ochłodzenia. Słodkiego…! Rzuciwszy jedno spojrzenie na butelkę, Krystyna poczuła dreszcz wstrętu i pośpiesznie zastanowiła się. jak zdoła tego napoju uniknąć. Pani Bogusia była jednakże zachwycona i przyjmując atencje dżentelmena, na chwilę musiała zaniedbać cała resztę. Bubel został wprowadzony do salonu.
— Myślicie, że co powinnam? — spytała półgębkiem Krystyna. — Tu zostać, poczekać w kuchni czy udawać gościa w salonie?
— Udawaj, że się nam przyglądasz — poradził z uciecha Karpiowski, któremu to wszystko razem bardzo się podobało.
Zdjęli z jedynego zawiasu potężne drzwi szafy, zanim Elżbieta zdążyła umieścić piwo w lodówce. Przy okazji łypnęła okiem i stwierdziła, że w jednym ogromnym garnku kapusta czeka już ostatecznego przyprawienia, w drugim zaś stoją obrane kartofle, i zdjął ją szczery podziw dla pani Bogusi. Nieco ją zaskoczyli wcześniejszym przybyciem całą hurmą, a jednak spożywczo jest przygotowana, nie do wiary, ta baba naprawdę ma kuchenny talent!
Karpiowski znikł w głębiach domu. a Tadzio jął odkręcać jedyny, zdewastowany zawias, kiedy pani Bogusia znów pojawiła się w holu i wzięła sprawę w ręce.
— Może Elżunia towarzystwa krewniakowi dotrzyma, a ja tu z Krysią załatwię. A gdzież to Henio?
— Szuka zawiasów, które ojciec specjalnie do tej szafy kupił — wyjaśnił Tadzio. — Bo wiem, że kupił…
— To w warsztacie trzeba, tam takie rzeczy trzymał. Staś pokaże. Stasiu, pokaż panu Henrykowi. Agatka…
Agatka już stała w progu salono–jadalni, jednym okiem łypiąc na Tadzia, a drugim na Bubla z Elżbietą, która interesowała ją najbardziej. Pani Bogusia zagarnęła Krystynę.
— A my z Krysia to sobie do kuchni pójdziemy, niech ja zobaczę, z czym Krysia chce się radzić…
Krystyna też poczuła podziw. Pani Bogusia opanowała kataklizm, huragan nie załatwiłby tego lepiej. Na oku już miała całe towarzystwo, Henryka pilnuje Staś, Tadzio na widoku. Elżbieta z Bublem obstawieni przez Agatkę, a ona sama w szponach pani Bogusi. Cóż za genialna organizacja.. .!
Prezentując mnóstwo uczuć równocześnie, głęboki wstyd, przygnębienie, pokorę, nieśmiałość, wielkie nadzieje, wszystko to ukoronowane zidioceniem kompletnym, wyciągnęła z torby miskę z farszem.
— Chciałam zrobić tanie, bo Elżbieta mówiła… I coś mi chyba źle wyszło…
Pani Bogusia ujęła miskę w dłonie i najpierw pociągnęła nosem, potem powąchała uważnie, następnie, jakby nie wierząc własnym doznaniom, spróbowała odrobinę produktu i wreszcie popatrzyła na rywalkę z tak śmiertelnym politowaniem, zdumieniem i wzgardą, że Krystyna poczuła się czymś stanowczo poniżej człowieka. Zaniepokoiła się, że chyba jednak, mimo starań, przesadziła.
— Czy to Krysia ma katar? — zainteresowała się pani Bogusia zjadliwie.
— Troszeczkę. A co…?
— A nos w ogóle Krysia ma? Toż w oczy bije. Olej zjełczały, kasza przypalona, a te cebulę to Krysia miała od zeszłego roku?
Potęga i rozmiar potępienia sprawiły, że Krystyna postanowiła się jąkać.
— Nie… nie wiem… Znalazłam ją… w lodówce… na dole… A co…?
— Ja nic nie mówię, ale Krysia to chyba głupia? Jakaż cebula tyle czasu wytrzyma? A ten olej mogłaby Krysia jakiemu chłopu do smarowania młockarni sprzedać, to przecież śmierdzi. Krysia nie czuje? I jakże Krysia kaszę gotowała, na ogniu pewno? Niechże Krysia najpierw świeże kupi, potem kaszę przyzwoicie ugotuje jak należy, potem słoninę ze skwarkami usmaży, świeżą cebulkę w niej, a potem dopiero do mnie przyjdzie. Toć to nie wiem, czyby świnie zeżarły!
— No więc właśnie… Mnie też się wydawało jakieś niedobre…
— Niedobre…! — prychnęła pani Bogusia i popatrzyła już tylko, bo zabrakło jej słów.
Konieczność powstrzymywania śmiechu napędziła Krystynie łzy do oczu. Na ten widok wzgarda pani Bogusi wzrosła, ale zarazem obudziła się w niej niechętna litość.
— Książkę kucharska jaką Krysia w ogóle ma?
— Mam… Ale starą…
— Nowszą by jaką kupić. Co mnie dziwi, to ja przecież u Krysi jadłam. To kupne wszystko było, zgaduję?
— Nie wszystko… Niektóre sąsiadka robiła… I… takie drogie… to ja umiem…
— Drogie każda jołopa umie — zapewniła pani Bogusia z głębokim przekonaniem. — I jeszcze za taką rzecz, jak kasza, Krysia się bierze, a kaszę gotować to trzeba potrafić od maleńkości. Co to za czasy teraz… Toż przy takich rzeczach Krysia rodzinę struje! Od kartofli zacząć, a jak się Krysia nauczy kotlety robić, ja przepis dam, dopieroż potem czego innego próbować. Sos do nich… cebulowy, bo grzyby teraz drogie, samej przyrządzić i może Krysia przyjść na naukę. A czemuż to w ogóle Krysia chce tanie robić, skoro, jak słyszałam, pieniądze do was wróciły…?
— Przez ambicję… — wyszemrała bez namysłu Krystyna.
To pani Bogusia mogła zrozumieć, aczkolwiek chęć dorównania sobie uznała za szczyt kretyństwa. Ale niech się bodaj ta nieszczęsna idiotka trochę podciągnie, bo na razie znajduje się poniżej dna. Powąchała jeszcze raz tę parodię farszu w misce, od potrawy bowiem niemal kręciło jej się w głowie i samej sobie przestawała wierzyć.
— Chce Krysia przepis na kotlety z kartofli? — spytała surowo.
Jedną z dość licznych rzeczy, jakie Krystyna umiała doskonale robić, były kotlety z kartofli, ale, rzecz oczywista, umiejętność należało ukryć. Ponadto zaciekawiło ją, czy przypadkiem pani Bogusia nie ma w tej kwestii jakichś pomysłów indywidualnych, i z najgłębszą pokora wysłuchała wszystkich instrukcji. Nie zawiodła się. Do panierowania pani Bogusia zalecała razowa mąkę z otrębami, co brzmiało interesująco.
Przez cały ten czas reszta domu wypełniona była nader intensywnym działaniem.
Karpiowski wraz ze Stasiem przeszukali gruntownie warsztat Chlupa, znajdując tam mnóstwo rozmaitych zawiasów, stwarzających wybór wspaniały. Odkryli także różne zamki do drzwi, okucia okienne, haki do rynny i, ogólnie biorąc, bez mała połowę wyposażenia domu w elementy ślusarskie. Staś gorzko pożałował, że nie przejrzał tego wszystkiego już wcześniej, na spokojnie i bez wiedzy matki, zagarniając na własne potrzeby osobliwe rzeczy, nadające się do celów niekoniecznie zgodnych z ich przeznaczeniem. Pocieszył się myślą, że pan Henryk, najwyraźniej w świecie, nie zamierza zbyt dużo gadać na ten temat.
Teczki jednakże w tym całym chłamie nie było.
Elżbieta powróciła do symulacji pierwotnych. Z Agatką poniekąd trzymała już sztamę. wyraziwszy chęć odwiedzenia łazienki, mrugnęła do niej i wskazała wzrokiem Bubla. Agatka kiwnęła głową i pozostała w progu, wpatrzona jednym okiem w Bubla, a drugim w Tadzia, nie zwracając na nią zbytniej uwagi, dzięki czemu mogła skoczyć na piętro. W dzikim pośpiechu dopadła pozostawionej odłogiem komórki, zawierającej w sobie olbrzymią ilość pustych słoików, plastykowych zasobniczków i tacek ze styropianu, przegrzebała ją w dwie minuty, stwierdziła, że teczki z pewnością tam nie ma, spróbowała drzwi do gabinetu Chlupa, przekonała się. że nadal są zamknięte, po czym, nieco zdyszana, zbiegła na dół. Ponownie mrugnąwszy na Agatkę, wyciągnęła ją przed dom.
— No popatrz, takie drobnostki zostawiłam w samochodzie — wyznała ze skruchą. — W podróżnej lodówce, taka torba, nie wiem. co zrobić, zanieść do kuchni? To dla was.
— A ta torba długo wytrzyma? — spytała Agatka rzeczowo.
— Jedną dobę.
— To możesz nam ją pożyczyć, a jutro ci oddamy. Matce w kuchni nie należy teraz głowy zawracać.
— Bardzo słusznie…
Gdzie Agatka umieściła pożyczoną torbę, Elżbieta wolała nie wnikać. Bardzo wolnym krokiem wróciła do salonu.
Przez ten czas Bubel, sobie znanymi sposobami, zdążył spenetrować wnętrza salonowo–jadalnianych mebli. Z wielkim zainteresowaniem obejrzał eleganckie szkła i porcelanę, wyciągane tylko od wielkiego dzwonu, równie wytworne sztućce, w jednej czwartej nawet srebrne, dość liczne kasety wideo, dwie półki kredensu pełne kryształów, zbiór kufli do piwa piękniejszy niż u Karpiowskich i całą kolekcję rogów. Prawdziwych rogów, raczej mało egzotycznych, głównie krowich, kozich i baranich, jedno coś było tylko kawałkiem rogu jeleniego, a drugie coś robiło wrażenie kawałka ozdoby nosorożca. Kolekcja zaskoczyła go nieco. Nie mógł wiedzieć, że pani Bogusia we wczesnym dzieciństwie ugruntowała w sobie przekonanie, iż guziki z rogu są najelegantszym i najdroższym szczegółem garderoby, jaki można wymyślić, i zbierała owe rogi przez całe życie, zamierzając je zużytkować w celach dekoracyjnych. Usatysfakcjonowany oględzinami i mocno zaintrygowany wrócił do stołu, słysząc, że wraca także i Elżbieta.
Tadzio zdążył usunąć szczątki zdemolowanych zawiasów i z troską oglądał obramowanie drzwi szafy.
— Trzeba tu będzie wstawić kawałek — rzekł, oglądając się na wejście do kuchni, w którym ukazała się pani Bogusia z Krystyną. — Całkiem to drewno zmurszało i dlatego zawiasy wypadły. Zaraz znajdziemy jakąś deskę, nic takiego, tyle że trochę potrwa.
Pani Bogusi fakt, że syn odwala robotę, zaniedbaną przez ojca. zaczął się już wydawać zupełnie naturalny. Skłonna była niemal przyznać, iż spłodzenie tego pierwszego potomka przez Chlupa miało jakiś sens, mogła się z nim, ostatecznie, pogodzić, szczególnie teraz, kiedy istnienie jego matki niczym jej już nie zagrażało, a spadku wyrzekł się przy świadkach.
— Ja znowu Tadzia tak bardzo nie poganiam — rzekła łaskawie. — Niech robi ile trzeba. A deskę to gdzie chce znaleźć?
— Nie wiem. Rozejrzę się.
— Niech się rozgląda. A Krysi powiem, że to jedzenie lepiej od razu do śmietnika wyrzucić, bo mi cały dom smrodem przejdzie. Tam, o, do kubłów.
Krystyna, która marzyła o pozbyciu się wreszcie woniejącej zawartości salaterki, wciąż piastowanej w rękach, posłusznie i ze skrywaną radością skierowała się do drzwi wyjściowych. Do holu nadciągnęli Karpiowski ze Stasiem, przynosząc kilkanaście rozmaitych zawiasów. Tadzio ocenił ich przydatność. Pani Bogusia zostawiła ich własnemu losowi i nareszcie dobiła do salonu. Zwolniona z posterunku Agatka znikła gdzieś w zakamarkach posiadłości.
— Ty, Stasiek — zwrócił się Tadzio do brata. — Nie wiesz, gdzie ojciec mógł trzymać jakieś drewno? Kawałek przyzwoitej deski potrzebny. Da się znaleźć?
— W piwnicy może być. Albo w szopce, w ogrodzie.
— Mokre będzie. A nie ma jakiegoś starego mebla do rozbiórki? Ze starych mebli drewno najlepsze.
— To się wie — przyświadczył Staś z wyższością. — Możliwe, że na strychu jest taki blat ze starego stołu, co pękł. Da się urżnąć. Tylko matce lepiej nie mówić.
— Dlaczego?
— Bo ona ciągle uważa, że z tego jeszcze da się zrobić stół. A tymczasem nic z tego, ale co się będziesz użerał. Porządki tam zrobiła, wiec już tak prędko nie pójdzie, a jak resztki schowamy, całkiem o tym stole zapomni i będzie z głowy.
Tadzio okazał pełne zrozumienie. Wizyta na strychu w towarzystwie Stasia była mu nawet na rękę, od razu postanowił ją wykorzystać. Zostawił Karpiowskiego nad drzwiami od szafy i zawiasami i ruszył na schody.
Po drodze zatrzymał się przed pokojem Chlupa i obejrzał na brata.
— Mam sobie zabrać pamiątki po ojcu — rzeki. — Możliwe, że i ty coś z tego chcesz, razem byśmy obejrzeli. Co ty na to?
— Nic z tego — odparł ponuro Staś. — Zamknięte.
— Co zamknięte? — zdziwił się Tadzio i ruszył klamkę. — O. co to? Zamknięte?
— No toteż mówię. Zamknięte.
— Dlaczego? Kto zamknął?
— Matka. Żebym ja tam nie wchodził.
— Bo co?
— Bo się trzęsie o wędki. Boi się. że coś wezmę i pójdę na ryby. Zabrania mi chodzić na ryby. Tak jakbym nie mógł iść na ryby bez ojca wędek.
Teraz Tadzio zdumiał się uczciwie i rzetelnie.
— Dlaczego, jak rany, zabrania ci chodzić na ryby?! O co tu biega?!
Staś niechętnie wzruszył ramionami.
— A bo ja wiem? Strasznie sobaczyła, jak ojciec chodził. a ja z nim, trzeba było po cichu z domu nawiewać. Nienawidzi tych wędek. Sarn się boję, że weźmie i spali albo co, i tylko patrzę, czy tam nie wchodzi, żeby jakiej szkody narobić. Ale nie wchodzi wcale.
— Diabli nadali… A klucz? Gdzie go trzyma?
— A, co do klucza, to już spoko, nie znajdziesz. Pewno w saku przy sobie nosi. Jak ojca w domu zamykała, żeby jej się gdzie z oczu nie zmył, to też wszystkie klucze brała ze sobą. Myśmy oknem z piwnicy wyłazili, ale ojciec się nie mieścił.
Tadzio pomyślał, że ostatnimi czasy jego ojciec łatwego życia nie miał. Szkoda, że o tym nie wiedział, bo może by go zbuntował? Albo jakoś inaczej pomógł, komplet kluczy dorobił czy coś w tym rodzaju…
— No patrz, a ja te wędki mam sobie zabrać na pamiątkę, twoja matka się zgodziła, i od razu pomyślałem, że podzielę się z tobą i jakby co, przechowam dla ciebie. Ode mnie byś brał i u mnie trzymał.
— To już bym wolał u pana Henryka, bo bliżej. Elżbieta by się zgodziła, ona ma całkiem poukładane.
— Można i u nich, dlaczego nie? Tylko przedtem trzeba by ich dopaść.
— No? — ożywił się Staś. — Jak masz obiecane, to może byś się upomniał? I ona wtedy musi otworzyć! Ja nawet mogę udawać, że mnie to całkiem nic nie obchodzi.
— Niezła myśl. Dobra, tak zrobimy. Naprawię szafę, zrobię dobre wrażenie i wtedy się upomnę. Będzie dobrze?
— Super. To pośpiesz się, bo lato. wakacje i aż mnie skręca. Z kumplem chodzę, ale to sznurek mamy i kawałek leszczyny, takie tam łowienie… A ojciec miał kołowrotki i wszystko. No. bierz ten stół!
Stary blat dębowego stołu okazał się materiałem właściwym, Tadzio odpiłował z niego odpowiedni rozmiarami kawałek i wrócił na dół. Podstawową informację uzyskał, teraz pojawiła się konieczność dalszych dyplomatycznych zabiegów. Dom Chlupa, jak dotąd, został przeszukany zaledwie w nikłym procencie, na dobrą sprawę teczka Karpiowskiego mogła leżeć wszędzie. Wytypowane komórki i zakamarki piętra poniekąd przejrzeli, parter prezentował co najmniej dwa razy większe możliwości.
Chociażby przestrzeń pod schodami, duża, zagracona kompletnie i nieopisanie niewygodna do przeglądania… Tadzio postanowił zastanowić się nad nią później, bo teraz musiał wrócić do szafy w holu. Mignęło mu w głowie, że przy okazji poszukiwań odremontuje babie cały dom, pocieszył się myślą, że właściwie pracuje także dla dobra młodszego rodzeństwa, co można określić jako czyn chwalebny, zabrał kawałek stołu i podjął obowiązki oficjalne.
Pani Bogusia brylowała w salonie, nie prezentując żadnej skłonności do pośpiechu. Całe towarzystwo już z góry zaprosiła na obiad, co Elżbietę i Krystynę napełniło lekkim niepokojem. Jakże to, dzisiejsza akcja oparta była na jej przewidywanej nieobecności, musiała przecież iść do pracy, zostawiając na placu boju gorliwych robotników i, ewentualnie. Elżbietę, a tu co? Obiad, świetnie, jak widać, nie zaraz, kiedyż zatem ona zamierza wyjść…?
Elżbieta nie wytrzymała. Zatroskania nie musiała udawać.
— Ale czy my pani w ogóle nie przeszkadzamy? Wspominała pani wczoraj, ale to właśnie dlatego przyszliśmy wcześniej, bo pani idzie do pracy…?
— O moją pracę niech się Elżunia nie martwi. Już ja sobie poukładać potrafię. A tacy goście, co nawet pożytek z nich jest, to rzadka rzecz. Na głodno nikt tu pracował nie będzie.
Kwestia nie została dokładnie wyjaśniona. Urlop ta baba wzięła czy jak…? Bubel wykluczył dalsze dyplomatyczne dociekania, twardo trzymając się własnego tematu i kusząc panią domu czarownymi wizjami intratnej działalności garmażeryjnej. Niepewna, czy śmierdzącym farszem zasłużyła się już dostatecznie, Krystyna na wszelki wypadek siedziała cicho, słuchając, sama w końcu zaciekawiona, ile w jego gadaniu jest prawdy, a ile łgarstwa. Diabli go wiedzą, facet dorosły, kawałek życia ma za sobą. może i rzeczywiście oglądał na własne oczy te parę miejsc, w których jeden i drugi restaurator zbił majątek, może i uczestniczył w przyjęciach, za które wynajęty szef kuchni dostawał fortunę, możliwe jednak, że wszystko to na poczekaniu wymyśla. Rodzaje i smaki potraw opisywał tak. że musiał je chyba jadać, a co najmniej próbować, pani Bogusia zaś w skupieniu rozważała hipotetyczne składniki. Posprzeczali się nawet o cenę i opłacalność karczochów, po czym Bubel dał się przekonać, przyznał jej rację, wyraził skruchę, że w ogóle niepotrzebnie się mądrzył, bo pani Bogusia wie lepiej, i rzucił się do całowania raczek.
Krystyna zaczęła patrzeć na niego niemal z podziwem. Głupi bo głupi, ale swój rozum ma i zdaje się, że wie, co robi…
Elżbieta porzuciła towarzystwo przy stole i udała się do holu. Przy akompaniamencie stukania, łomotów i zgrzytów zdołała porozumieć się z Tadziem.
— No to nie wiem, co zrobić — powiedziała, zdenerwowana, usłyszawszy złe wieści. — Ona sobie chyba przerobiła godziny pracy, bo na razie nigdzie nie idzie. Gdyby poszła, zajęłabym dzieci, a wy byście mogli przez ten czas wleźć pod schody. Przy niej odpada.
— Pokój ojca, to owszem — rzekł zmartwiony Tadzio.
— Tu skończymy, no, nie dziś, jak ma być porządnie, muszę na wpust robić, zakotwić i jeszcze drugą stronę zabejcować… Ale jak skończymy, upomnę się o wędki i w pamiątkach pogrzebię. Co do schodów, to nie wiem…
— Przecież ona do tej pracy musi chodzić? — zauważył Karpiow;ski rozsądnie. — Udamy, że nam się myli… szczerze mówiąc, mnie się naprawdę myli… i przyjdziemy, jak jej nie będzie. Już raz tak było. Dzieci, mam wrażenie, bez przerwy tu nie siedzą? Chociażby teraz, nie ma ich.
— Bo mamusia jest. Gdyby wyszła…
— Ze Stasiem dam sobie rade — przerwał Tadzio.
— Agatkę musisz zająć. Nie wiem. jak. Nie znam się na dziewczynkach.
— Zauważyłam — przyświadczyła sucho Elżbieta. — Jako dziewczynka, wielkiej pociechy z ciebie nie miałam.
— Ale może chociaż pamiętasz, co cię interesowało?
— Nie byłam taka wścibska i nikt mi nie kazał pilnować gości. Za to ze sobą, zdaje się, miałam znacznie więcej kłopotów. No nic, spróbuję. O, może jakieś ciuchy…
— Nie mam szmergla — powiedział nagle Tadzio.
— A czy ktoś mówi, że masz? — zdziwiła się Elżbieta.
— Przeciwnie, uważam, że myślisz całkiem rozumnie!
— Nie, nie to. Mam na myśli papier ścierny. Szmergiel. Czekaj, to jest coś! Można go kupić wszędzie, jaki chcesz, tani jest. ale co nam szkodzi? Ona uwielbia oszczędności, najpierw poszukamy w domu, bo może tu gdzieś jest i zaoszczędzi się te dwa złote… O…! Przypomnę sobie nagle, że ojciec chował całe pudło szmergla pod schodami, co? Z dzieciństwa pamiętam.
— A chował?
— A skąd ja mam to wiedzieć? Ale przypomnieć sobie mogę. nie?
— Bardzo dobry pomysł. I oczywiście jest ci potrzebny już zaraz, w tej chwili…
— Jeśli o to idzie, to fakt. Naprawdę jest mi potrzebny w tej chwili. Muszę to wszystko wygładzić, bo inaczej wyjdzie partactwo. Idę do niej…
Nie musiał nigdzie iść. Pani Bogusia, mimo absolutnego upojenia cudownym tematem, czuwała nad sytuacją w swoim domu, a obiadowe poczucie czasu miała w sobie zakorzenione głęboko. We właściwej chwili zostawiła Bubla z Krystyną i udała się do kuchni. Po drodze obejrzała stan rzeczy przy szafie.
Szmergiel napełnił ją lekkim wahaniem. Jasne, że lepiej było posłużyć się tym, który z pewnością znajdował się gdzieś w domu, tego była pewna, znała produkt z widzenia… niż kupować nowy i niepotrzebnie wydawać pieniądze. Gdzie też Seweryn mógł go trzymać…?
Sugestia Tadzia, jakoby pod schodami, nie wzbudziła w niej żadnych podejrzeń. Owszem, było to możliwe. Znała jednakże doskonale zawartość owego schowka i myśl porządkowania tego wszystkiego w tej chwili powitała bez najmniejszego entuzjazmu. Wywlekać rupiecie przy gościach, w dodatku akurat wtedy, kiedy jest zajęta czym innym, nie zdoła czuwać nad przeglądaniem rzeczy, a nie dość na tym. wszyscy zobaczą, co ona tam ma, a co to kogo obchodzi… Cóż za nieodpowiedni moment!
Nieszczęśliwym dla Tadzia przypadkiem ni z tego, ni z owego pojawił się Staś, żywo zainteresowany sytuacją. Zanim zdążył pomyśleć, już przypomniał sobie, gdzie ojciec trzymał papier ścierny. Co gorsza, powiedział to na głos.
Natychmiast potem sam na siebie zgrzytnął zębami, mógł przecież tak trochę stracić pamięć i upierać się, że pudło ze szmerglem stoi w tym zamkniętym gabinecie, spowodowałoby to otwarcie drzwi i własną korzyść potrafiłby odnieść… No trudno, przepadło. Jak głupi wyznał, że w grę wchodzi komórka na górze, ta zasłonięta płytą pilśniową, tam, gdzie takie buły poduchowate, papierowe leżą i nie wolno ich nawet dotykać.
Panią Bogusie od tej informacji z miejsca ogarnął gniew, bo już też Seweryn nie miał gdzie swoich śmieci trzymać, tylko wśród jej pierza! Pierza również nie miała chęci pokazywać, aczkolwiek przyczyn racjonalnych po temu nie było, chyba tylko fakt jego pochodzenia, głównie od kur. Niechby chociaż kacze, gęsie, a najlepiej puch łabędzi, z natury rzeczy budzący zawiść, niestety, kury tam weszły w grę i od pierwszego spojrzenia można to było rozpoznać.
Wyjście znalazła błyskawicznie.
— To już ja to sama ze Stasiem znajdę i przyniesiemy, niech tam się Tadzio nie fatyguje. Elżunia też nie. Żadnej pomocy w takim drobiazgu nie potrzeba.
Wszyscy goście, z wyjątkiem Bubla, ścierpli w sobie, nikt bowiem nie był pewien, czy z rozprutej torby zawartość nadal nie wylatuje. Ponadto katastrofa nie pozwoliła spenetrować komórki dogłębnie i wciąż istniała możliwość, że gdzieś tam, pod torbami, spoczywa stara teczka. Poszukiwanie szmergla przeczekali w pełnym napięcia milczeniu.
Staś z triumfem zniósł na dół wielkie, kartonowe pudło, pełne papieru ściernego. Pani Bogusia zeszła za synem, rozwścieczona niebotycznie. Właściwie pretensje mogła mieć do siebie, może i rzeczywiście trochę za długo to wszystko tam stało, zleżały papier łatwo się dziurawi, może i rzeczywiście należało to już dawno przełożyć w jakieś wsypy, choćby i stare, ale z pewnością ktoś się do rozdarcia przyczynił. Samo i bez powodu tak by nie pękło! Seweryn zapewne, jak upychał swoje pudło, rogiem dziabnął albo płytą i słowa nie powiedział, a może nawet w ogóle nie zauważył…
Nie mając żadnej możliwości obsobaczenia nieboszczyka, pani Bogusia obsobaczyła syna, który nie bardzo się przejął, za to zaprotestował energicznie. Widział, owszem, jak ojciec wpycha, ale nic nie leciało, nic się nie darło, a jeśli rozpruło się później, on z tym nie ma nic wspólnego. I nawet dotknąć tego nie zamierza, bo co go pierze obchodzi!
Sytuację wspólnym wysiłkiem uratowali Bubel i kapusta. Bubel iskrzył do pani Bogusi, a kapusta okazała się niewiarygodnie rewelacyjna. Po obiedzie Tadzio z Karpiowskim na nowo przystąpili do pracy. Elżbieta odwaliła całe zmywanie, niczego nie tłukąc. Krystyna zaś, cichutko, delikatnie i nieśmiało wspomniała potrawę, o której kiedyś słyszała i która podobno była niedroga, a mianowicie miały to być pyzy nadziewane soczewicą. Patrzyła przy tym na wyrocznię garmażeryjna takim wzrokiem, że w pani Bogusi wściekłość nieco sklęsła. Na wieść o pyzach zastrzygła uszami, przypomniała sobie nagle, że zetknęła się z tym produktem w dzieciństwie, potem wyleciał jej z głowy, soczewica bowiem była nieosiągalna, teraz już chyba można ja dostać, a zatem…? Ejże, trzeba to będzie zrobić! Okazuje się, że nawet tej obrzydliwej konkubinie Karpiowskiego może się przytrafić sensowny pomysł.
Karpiowski z Tadziem zakończyli wreszcie zasadniczą część pracy. Resztę należało zostawić w spokoju do jutra, żeby klej dobrze złapał i wysechł. O następne godziny pracy pani Bogusi przezornie woleli nie pytać, na kolację zaproszeni nie zostali, czas było opuścić dom Chlupa.
Wszystkie wysiłki poświęcono wyciągnięciu stamtąd także i Bubla, który podstępnie usiłował zostać, na co w żadnym wypadku nie należało pozwolić. Kochać się w pani Bogusi nawet na umór nikt mu nie przeszkadzał, swobodny pobyt w jej domu natomiast stanowił niebezpieczeństwo śmiertelne.
— No. to teraz dopiero będziemy mieli życie na różach — rzekła posępnie Krystyna, kiedy zły i urażony Bubel zamknął się w łazience. — Wścieka się ten padalec, a w dodatku zaczął chyba coś węszyć. Na każde słowo trzeba uważać.
— Będzie podsłuchiwał — przyświadczyła Elżbieta z troska. — Żeby chociaż w nocy… Słuchaj, a jakby mu dać coś na sen?
— Chętnie, ale nie mamy w domu nic z tych doskonałych środków, o których piszą w kryminałach albo pokazują na filmach. Nieszkodliwe, a skuteczne. Na razie musimy go po prostu pilnować, Heniu, spoglądaj na drzwi łazienki!
— Stad nie widzę.
— To przesuń fotel. Albo coś tam postawić…
— Rozsypać — zaproponowała żywo Elżbieta. — Coś trzeszczącego pod nogami.
— Świetna myśl!
Nie znaleziono na poczekaniu nic trzeszczącego bardziej niż delikatne chipsy. Krystyna poświęciła całe opakowanie, gdyby Bubel zbliżał się do miejsca, skąd usłyszałby głosy spiskowców, musiałby na nie wleźć. Chwilowo poczuli się bezpieczni.
— No i na dzisiaj sprawa się rypła — oceniła posępnie Elżbieta. — Jutro ona idzie do pracy rano, a po południu będzie w domu…
— Może ja spróbuję zająć w kuchni? — zaproponowała Krystyna. — Przyniosę do spróbowania coś mniej obrzydliwego, albo może nawet dobre…
— Ale przecież mamy całe pół dnia — zauważył Karpiowski rozsądnie. — Ona mnie i tak uważa za idiotę, więc mogłem wszystko źle zrozumieć i pchać się tam do roboty od rana, a nie po południu. Jeżeli Tadzio też może…
— Tadzio przyleci, nawet jeśli NIE może — rzekła stanowczo Elżbieta. — Zaraz do niego zadzwonię. Ojciec dobrze mówi.
Krystyna delikatnie błysnęła ku niej okiem i skryła uśmiech. Karpiowski kontynuował.
— I jeżeli zajmiecie jakoś dzieci… Może wystarczy jedno dziecko. Staś nam będzie pomagał na przykład, więc zostaje Agatka. Nie, jeszcze inaczej, każde z nas musi coś robić gdzie indziej, tak jak było umówione wcześniej, żeby tych dzieci nie starczyło…
— Dzwoń do Tadzia od razu, bo potem będzie za późno — zwróciła się Krystyna do Elżbiety. — I póki Bubel nie słyszy. Ja tam przyjdę później, primo muszę być w pracy, secundo musze przyrządzić to coś jadalnego, a tertio ciągle jestem wróg publiczny numer jeden i dzieci się ostro zmobilizują. Ponadto twój ojciec może sobie pozwalać, skoro robi za półgłówka, ale mnie ona uważa za podstępną żmiję, a nie należy teraz wprowadzać zadrażnień. Ponadto powinnam sobie zrobić twarz na jakiego trupa albo co, a nie pójdę, jako trup, miedzy ludzi, wiec prosto z miasta nie przyjadę.
— A co zrobimy z Bublem?
Krystyna zawahała się.
— Chyba go zostawimy. On kradnie na ogół tuż przed odjazdem, teraz zamierza zostać dłużej, więc na razie… Zresztą, poprosimy Witowską, żeby mu na ręce patrzyła i ewentualnie dopłacę jej za godziny nadliczbowe…
W sąsiednim pokoju zatrzeszczało i na tym narada musiała się zakończyć.
Zagnawszy Bubla do pomocy przy sprzątaniu rozsypanych chipsów, Krystyna ułatwiła Elżbiecie kontakt z Tadziem. Przy okazji podjęła akcję wychowawczą.
— Ty chyba zwariowałeś, chcesz tę kobietę skompromitować ostatecznie? — spytała ze zgorszeniem. — Żadnego umiaru nie masz. Co ty myślisz, że ja nie widzę, że chcesz tam u niej zostać bodaj do rana? Upadłeś na głowę? Miesiąca nie ma, jak owdowiała!
— No to co? — rozzłościł się Bubel. — Z wdową to już nawet pogadać nie można? Co to ma być, średniowiecze?
— Nie średniowiecze, tylko przyzwoity dom. Jej na ludzkiej opinii zależy, a sąsiadów ma dookoła i każdy tylko gały wyrapia. Ludzi nie znasz? A dzieci?
— Co dzieci?
— Przed dziećmi ją skompromitujesz! W jej sytuacji matka musi być nieskazitelna, ja ci to mówię, bo widzę, że sam z siebie na każdą głupotę jesteś gotów. Już i Elżbieta zauważyła, i Henryk, od pierwszej chwili…
— A czy mnie się nie może ktoś spodobać od pierwszej chwili? Spóźniony zapłon muszę mieć? A czy ty masz pojęcie, jaki to może być biznes z tym jej gotowaniem? A ja to rozkręcić potrafię, frajerko, ty sobie nawet nie wyobrażasz, jakie to może dać miliony! Miliony, rozumiesz?
— No to chyba tym bardziej powinieneś robić za dżentelmena, nie? Dbać o jej opinie lepiej niż ona sama! A ty już usiłujesz rzucać się na nią jak dziki bawół, chcesz, żeby cię dzieci znienawidziły i waliły ci kłody pod nogi raz za razem?
Bubel zawahał się odrobinę.
— Myślisz…?
— Nawet myśleć nie potrzebuję, to jest tak znana sprawa i nagminna, że każdy o tym wie. To tylko ty jakiegoś zaćmienia dostałeś, trochę taktu może, co? Buldożerem się na świeże wdowy i sieroty nie wjeżdża!
Buldożer do Bubla przemówił i nawet nieco nim wstrząsnął. Nie chciał się pogodzić z opinia Krystyny, ale poczuł, że musi. Poszedł na kompromis.
— No dobrze, może i tego… Czy ja się w ogóle pcham? Z rodziną na wizytę iść można, nie? O interesach pogadać też żadne dziwo, a ja bym właśnie chciał pogadać na spokojnie, w cztery oczy. no i co? To ma być coś nie tak?
— Sięgnij tam jeszcze, pod krzesło — powiedziała surowo Krystyna, widząc nagle w chęciach Bubla wyraźną korzyść dla siebie. — O interesach w cztery oczy fakt. normalka. Dlaczego jej nie zaprosisz gdzieś na coś, kawka, koniaczek, wino, lody, tylko lecisz do niej z pyskiem na żarcie? Nikt by ci nie przeszkadzał, obgadać mógłbyś, co ci się spodoba. A i w domu…
— Ej, to niezła myśl! — ucieszył się Bubel. Wylazł na czworakach spod krzesła i w roztargnieniu zjadł ostatniego chipsa z podłogi.
— …też mógłbyś wziąć ją do jakiego kąta — ciągnęła w rozpędzie Krystyna. — Na ludzkich oczach, a nikt nie słyszy, wyraźnie uprzedzić, że ma być poważna rozmowa…
Bubel przyglądał się jej z wielkim zainteresowaniem i kiwał głową…

* * *

W całkiem innej stronie miasta Bożenka, córka hydraulika, odłożyła słuchawkę, przez która podsłuchiwała rozmowę, odbywaną na dole. Z zaciśniętymi ustami zeszła po schodach.
— Co to za jakaś, ta Elżbieta? — spytała zimno. — Co to za jakieś konszachty, że nawet z pracy się urywasz i telefony po nocy? Może znów powiesz, że interesy? Co ty tu kombinujesz?
Tadzio odwrócił się ku niej i poczuł wyraźnie, że coś mu się w środku robi. Milczał przez chwilę, przyglądając się młodej megierze w kusym szlafroczku, świeżej, ponętnej, obfitej w kuszących kształtach, z twarzą jak róży kwiat, płonący oburzeniem, w jego oczach, w tej chwili, niepomiernie obrzydliwej. I pomyśleć, że przez całe lata wydawała mu się sympatyczna… W życiu nie spotkał równie wstrętnej dziewczyny!
— A co cię to obchodzi? — odparł głosem jeszcze zimniejszym.
Bożenka się jakby zachłysnęła, nieruchomiejąc na ostatnim stopniu schodów.
— A cóż to…? Mnie ma nie obchodzić…?! Co ty sobie właściwie myślisz?!
— Co cię obchodzi, co ja myślę?
— A kogo ma obchodzić, jak nie mnie? Co ty sobie wyobrażasz? Że ja pozwolę, żebyś tu sobie rozmaite dziwki podrywał, robotę lekceważył, aż cię wyleją, głupka z siebie robił, może jeszcze w kanty jakie się wdawał, pieniądze tracił, sekrety jeszcze miał przede mną…?!!!
Łagodny w gruncie rzeczy i dotychczas ugodowo nastawiony Tadzio odczul teraz z kolei gwałtowną zmianę charakteru. Byłby w stanie natychmiast tej idiotce przyłożyć. Określenie Elżbiety mianem dziwki dokonało przewrotu, nie chciał się z nią już przyjaźnić, nie chciał w niej widzieć siostrzyczki ani kuzynki, w ogóle nie chciał mieć z nią do czynienia. Treść i sens jej wypowiedzi nie dotarły do niego wcale i nie zamierzał w nie wnikać. Wzruszył ramionami i energicznym krokiem skierował się w stronę kuchni.
Bożenka nie myślała zostawić go w spokoju, podobne historie należało ukrócić natychmiast, zlikwidować radykalnie raz na zawsze. Oczywiście popędziła za nim.
— Co ty sobie myślisz, ja się ciebie pytam, odpowiadaj! Co to za jakaś?! Ja sobie wypraszam takie rzeczy, albo ja, albo ona! I te głupie biznesy masz skończyć! Nie potrzebuję bezrobotnego!
Szarpanie za rękaw zirytowało Tadzia ostatecznie. W ponurym milczeniu zrzucił z siebie kurtkę i powiesił na oparciu krzesła. Bożenka zaczęła szarpać go za rękaw koszuli.
— Odpowiesz mi wreszcie czy nie?! W co ty się wdajesz?! Wciąż bez słowa Tadzio ujął ja za ramiona, odwrócił tyłem do siebie i łagodnie, acz bardzo stanowczo podprowadził do drzwi. Wypchnął z kuchni i puścił. Bożenka natychmiast spróbowała wedrzeć się do kuchni z powrotem, ale Tadzio przezornie stał w progu.
— No co…?! No co ty sobie pozwalasz?! Ja tu mówię do ciebie, niech ci się nie wydaje! Co to wszystko ma znaczyć i ty sobie nie wyobrażaj, że ja takie rzeczy popuszczę…!
— Czyś ty już całkiem zwariowała? — odezwał się wreszcie Tadzio spokojnie i uprzejmie. — Odpalantuj się, dobrze?
— Ja…! Ja się mam odpalantować!!! A to z jakiej racji?!
— A z jakiej nie? Z jakiej racji się mnie czepiasz i w ogóle o co ci chodzi?
Bożenka z oburzenia przestała go walić pięściami po klatce piersiowej i złapała dech.
— No co ty…? Masz się ze mną ożenić i może myślisz, że ja na takie skoki pozwolę, ślubu jeszcze nie było, a ty już sobie pozwalasz, może ci się wydaje, że ja to takie nic, a już ja dopilnuję, żebyś głupot nie robił…!
Do Tadzia nareszcie dotarło i niemal osłupiał.
— Kto tak powiedział?
— Co powiedział…?
— Że mam się z tobą ożenić. Komu tu szajba odbiła?
— Jaka szajba? Od zawsze wiadomo! Ja już pełnoletnia jestem!
Tadzio opanował mętną panikę w umyśle, zastanowił się, przestał bronić kuchni, wprowadził Bożenkę do wnętrza i posadził na krześle.
— Jak dla mnie, możesz być nawet na emeryturze — poinformował ją sucho. — Coś tu nie gra, jak widzę, raz to trzeba wyjaśnić. Skąd ci przyszło do głowy, że ja się chcę żenić z tobą? Czyś ode mnie na ten temat jedno słowo słyszała?
Bożenkę pytanie lekko zaskoczyło. Od dzieciństwa żywiła pewność, że tak, znalazła w tym domu narzeczonego, i żadne słowa nie były jej potrzebne. Tadzio zachowywał się jak trzeba, grzecznie, życzliwie, uczynnie, na studniówkę z nią poszedł, pozwalał się nieco tyranizować… Że łóżka unikał, to nawet może chwalebne, szanował w niej przyszłą matkę swoich dzieci. To jak to…? Tego wszystkiego mało?
— A na co tu gadanie? — rzekła z urazą. — Wiadomo, że za ciebie wychodzę i starczy chyba, nie?
— Jak komu. Mnie nie.
— Jak to…?!
— A tak to. Lubiłem cię do tej pory, za siostrę prawie uważałem, ale teraz cześć pieśni. Żenić się z tobą w życiu nie miałem zamiaru, a nawet gdybym miał, teraz by mi przeszło jak ręką odjął. Ty głupia megiera jesteś, wiesz? Z góry współczuję półgłówkowi, który się z tobą ożeni, charakterek masz fajny i nie dla mnie te kwiaty. Wybij sobie z głowy własne kretyńskie pomysły, a ode mnie się odwal. Nie oświadczałem ci się, nie oświadczam i żył z tobą nie będę ani legalnie, ani na dziko, za skarby świata, za Chiny Ludowe i całą Australię. Dociera do ciebie?
Do Bożenki zaczęło właśnie docierać, że potulny dotychczas i ugodowy Tadzio stwarza jakieś idiotyczne trudności. Protestu przeciwko małżeństwu z nią do wiadomości nie przyjęła. Poczuła się ciężko urażona i pomyślała, że to mu na sucho nie ujdzie, dobrze się będzie musiał starać, żeby mu kiedyś przebaczyła, zaś myśl, że mógłby nie starać się wcale i kichać na jej przebaczenie, nie miała do niej dostępu.
— O, rzeczywiście! — powiedziała, nadąsana. — Gadanie takie. Ja już posag mam i wyprawę…
W tym momencie Tadziowi przeleciał przez głowę błysk zdumienia, jakim cudem taka idiotka mogła zdać maturę…
— … a mieszkamy i tak razem. Ty sobie nie myśl. że ze mną tak łatwo…
— Od dzisiejszego dnia nie muszę myśleć. Wiem na pewno.
— Wyjdę za ciebie, a do tych skoków na boki nie dopuszczę i już. Nie powiesz mi, że ci się nie podobam…
— Owszem, powiem. Nawet chętnie.
— E tam. Sam nie wiesz, co dla ciebie dobre. A ja ci nie daruję i nie popuszczę, żadnych tajemnic przede mną miał nie będziesz i życia w ogóle, póki mi wszystkiego nie powiesz i nie odpieprzysz się od tych biznesów i od tych dziwek! I zaraz w tym roku bierzemy ślub, jak tylko sukienkę uszyję!
Na chwilę Bożenka zamilkła i było to milczenie triumfujące. Nie wiadomo dlaczego przerażające groźby wydały jej się argumentem zachęcającym i nie do obalenia, i właśnie zaczęła być bardzo zadowolona z siebie i z własnej stanowczości. Tak oto należy postępować z głupimi chłopami, którzy sami nie wiedzą, czego chcą, do ołtarza wlecze się ich za krawat, to powszechnie wiadomo, a potem tylko trzeba dobrze karmić i trzymać krótko przy pysku…
Tadziowi włosy stanęły dęba na głowie, zalęgło się w nim bowiem głębokie przekonanie, że ta dziewczyna zwariowała. Jakoś nagle chyba, bo do tej pory nie miała takich objawów. Psychopatka, nic innego, rozmowa z nią zatem nie ma żadnego sensu, należy za to zachować spokój i okazać łagodność, broń Boże nie traktować brutalnie, bo jeszcze jakiego ataku dostanie…
Wbrew obawom pozbył się wariatki bez wielkich trudności. Zasiawszy właściwe ziarno, Bożenka zapragnęła ponapawać się swoim triumfem, dała chwilowo spokój zgnębionemu narzeczonemu i triumfująco wróciła na górę. Tadzio został w kuchni, ciężko spłoszony, zły, ponury i pełen niepokoju, wyraźnie widząc przed sobą same zgryzoty.
Nie mógł mieszkać dłużej w tym domu, skoro jego obecność, najwyraźniej w świecie, powodowała u tej kretynki pomieszanie zmysłów, musiał się wyprowadzić, gdyby nawet jej paranoja nie rosła, i tak miałby zatrute życie. Nie przewidywał takiej gwałtownej zmiany, związane z nią trudności legły mu kłodą na drodze. Znaleźć mieszkanie, jakiekolwiek, coś wynająć, coś kupić, no, nie takie to wielkie nieszczęście, wymaga jednak pieniędzy i czasu. Pieniądze właściwie miał, nie na kupno może, ale na wynajęcie, za to czasu mu brakowało. Zaangażował się w teczkę Karpiowskiego, został obdarzony zaufaniem, wolałby sypiać na dworcu Centralnym niż to zaufanie zawieść, musiał poświęcić czas podstępnym zabiegom, a nie dodatkowym zarobkom, które bardzo by się teraz przydały. Ponadto musiał, oczywiście, omówić sprawę z matką i z ojczymem…

* * *

Pani Bogusia wróciła do domu znów dziko rozwścieczona, bo próbowała załatwić sobie natychmiastowy urlop, z czego nic nie wyszło, i na widok licznych gości w najmniejszym stopniu nie złagodniała. Nawet dyplomatyczny komunikat, że obiad już jedli we własnym zakresie, a w ogóle w panującym upale wcale nie mają apetytu, nie zmienił jej uczuć. Dopiero drzwi szafy, solidnie zawieszone na zawiasach, otwierające się swobodnie i nie grożące już żadnym niebezpieczeństwem, wywarły maleńki wpływ.
Klapa na strych, teraz ta szafa upiorna… No owszem, pożytek jakiś z tej męczarni był. Inna sprawa, że na diabła ich tyle, mogliby przychodzić tylko Tadzio z Henrykiem, robota zajęci nie przeszkadzają, to nie, Elżbieta się ich trzyma jak rzep, a teraz jeszcze i ta Krysia parszywa…
Uważniejszy rzut oka na Krystynę odrobinę zmniejszył furię pani Bogusi. Coś ta zołza gorzej wygląda, już tak nie lśni urodą, wyblakła jakby i zmizerniała… Ale i tak potrzebna jak dziura w moście, a swoją drogą ciekawa rzecz, że szwagra jakoś nie ma…?
— A gdzież to pan Zygmuś? — spytała kąśliwie, zanim się zdążyła opamiętać. — Jak już cała rodziną przychodzą, to całą rodziną, cóż to dziś tak skromnie?
Krystynie w duszy jęknęło, ale twardo wzięła się w garść.
— Załatwia coś — wyjaśniła wdzięcznie. — Cały wieczór mamrotał, że nie zniesie, żeby się Bogusia marnowała, i chyba mu jakiś pomysł do głowy przyszedł. Mówił, że wpadnie albo zadzwoni.
— A to tutaj, to co Krysia ma? Znowu żarcie dla świń czy teraz może dla ludzi?
— Pla… no… nie wiem… Placki chyba…
— Jakie placki?
W głosie pani Bogusi zabrzmiała wyraźna podejrzliwość i nieufność, Krystynie zaś nagle coś zaczęło przeszkadzać.
— Placki — rzekła niepewnie i z lekkim roztargnieniem. — Takie dziwne… Same mi wyszły. I nie wiem…
Widoczna za plecami pani Bogusi Elżbieta dawała jej jakieś znaki, które zapewne miały być powściągliwe, a robiły wrażenie rozszalałych. Znamionowały raczej żywiołową uciechę niż rozpacz, niemniej jednak były nader intrygujące. Nie mogła ich zrozumieć.
— Krysia pokaże — zażądała pani Bogusia gniewnie.
Jednym okiem łypiąc na Elżbietę, której udało się opanować, a drugim na odwijane opakowanie, Krystyna spełniła polecenie. Na dużym, płaskim talerzu ukazał się stos cienkich placków średnich rozmiarów w zielonkawo–żółtawym kolorze. Pani Bogusia przyjrzała się temu sceptycznie, ujęła talerz w dłonie, podniosła do nosa, powąchała ostrożnie, zastanowiła się, powąchała ponownie, po czym urwała palcami kawałek jednego i zjadła z namysłem. Dziwnie jakoś popatrzyła na Krystynę, urwała drugi kawałek i też zjadła.
— Koperek — oceniła surowo. — Ser w tym musi być. Jak to Krysia zrobiła?
Elżbieta zrezygnowała z pokazów na odległość i również wkroczyła do kuchni, promieniując jakimś tajemniczym przejęciem. Ciekawie spojrzała na talerz i zdołała nie okazać zdumienia.
— Tarta bułka, chude mleko, jajko, trochę koperku i mnóstwo startego sera — wyrecytowała Krystyna pokornie. — Niedobre? Na gorąco były lepsze. Masła do smażenia dosyć dużo wychodzi…
— A, Krysia na maśle…
Doświadczenie błyskawicznie podsunęło pani Bogusi myśl o słoninie, którą się tylko smaruje patelnię, dzięki czemu odpada tłuszczowe marnotrawstwo. Myśl uporządkowała jej doznania, placki były doskonałe, ich jakość oburzyła ją w pierwszej chwili, z jakiej racji tej oślicy udało się zrobić coś tak dobrego, zarazem nauczenie jej czegoś stanowiło zasługę, ale o plackach przecież nie rozmawiały, równocześnie spodobała się jej nowa potrawa, znieść jednakże nie mogła przyjęcia jej od Krystyny, wreszcie natychmiastowa modyfikacja i korekta przesadziły sprawę. Owszem, można pochwalić, bo i tak sama to ulepszy.
— Całkiem dobrze Krysi wyszło — rzekła łaskawie. — I nawet nie bardzo drogie. Proszę, jak się dobrej rady posłucha, to zaraz widać!
Krystyna rozpromieniła się jawnie, a Elżbieta z zaciekawieniem również urwała i zjadła kawałek napoczętego placka.
— Coś takiego! — zdziwiła się. — Ty, Krycha, to naprawdę bardzo dobre!
— Ale tu Krysia ma słuszność, że na świeżo i gorąco muszą być lepsze — stwierdziła stanowczo pani Bogusia, która nie mogła pozwolić na odebranie sobie ostatniego słowa. — A i dodatki do tego można dać rozmaite.
— Toteż właśnie — podchwyciła pośpiesznie Krystyna.
— Tak sobie zaraz pomyślałam, że Bogusia umiałaby to udoskonalić, bo mnie nic więcej nie przyszło do głowy. Chyba że sałatka z pomidorów, ale to żaden rarytas…
— Pomidory, tak, cebula, majeranek albo papryka — rozważała pani Bogusia na głos, smakując kolejny kawałek placka i nagle urwała. O nie, te próby zrobi sama. nie będzie im podsuwać pomysłów, bo osobliwa potrawa stwarza szalone możliwości. A to tu posłuży za poczęstunek i ma z głowy, piwo jeszcze jest…
Tadzio uprzejmie zawiadomił, że mogliby zrobić drzwi do tej komórki, z której pierze wylatuje, słyszał wczoraj, a odpowiednie deski widział w garażu. Tylko może pani Bogusia raczy osobiście zabezpieczyć to coś, co pękło i z czego leci…
Pani Bogusia raczyła. Podartą torbę wepchnięto po prostu w stara poszewkę.
Zważywszy, iż dzieci nie pętały się pod nogami i nie domagały natrętnie żadnego posiłku, co było wprawdzie dziwne, ale za to kojące, zważywszy, iż nieco później przybył Bubel z kwiatami i ogromnym pudłem rozmaitych serów francuskich i duńskich, tłumacząc się i usprawiedliwiając nieopanowanym pragnieniem usłyszenia o nich opinii eksperta, pani Bogusia, ku własnemu zaskoczeniu, spędziła wieczór w miłej atmosferze i całkiem niezłym nastroju.

* * *

— Jakim cudem zdążyłaś nasmażyć tych placków? — spytała z zaciekawieniem Elżbieta, kiedy już znaleźli się sami, bez Bubla, który tym razem opuścił dom bogini dobrowolnie i udał się dokądś, załatwiać tajemnicze interesy. Do narady dokooptowany został Tadzio.
— Coś ty, to nie ja — odparła spokojnie Krystyna. — Siedziałam w pracy i już wychodziłam, jak zadzwoniła Szczeblińska, żebym do niej wpadła po korektę, bo ona nie może wyjść z domu, bo jej się placki mnożą. Okazało się. że piekła kurczaka i zrobiło się jej za dużo nadzienia, więc zaczęła coś z nim robić, a ono jej rosło, rozumiesz, to dolała mleka, to dosypała bułki, ciągle coś nie tak, nieodpowiednia konsystencja, w rezultacie miała tego balię i z rozpaczy smażyła na różne sposoby. Dała mi te z serem. Ty mi lepiej powiedz, co znaczyły te dziwne sztuki, które tam pokazywałaś i w ogóle co się stało?
Elżbieta sapnęła i prychnęła z triumfem.
— Od razu wam chciałam powiedzieć, ale nie było sposobu. Dogadałam się z Agatką.
— I co?
— I bomba. Widziała, jak pan Seweryn przyniósł teczkę!
— I co…?!!! — spytali wszyscy równocześnie.
— Powiedz powoli, od początku i porządnie — poprosił dodatkowo Karpiowski i dolał sobie piwa.
— Powoli nie mogę. Ale od początku, to głównie zasłużyła się ta bluzka…
Z ogromnym zainteresowaniem obejrzano odzież, jaka Elżbieta miała na sobie. Bluzka typu podkoszulek na froncie posiadała podobiznę Michaela Jacksona, niekoniecznie idealnie podobną, na plecach zaś, dla uniknięcia wątpliwości, jego pełne imię i nazwisko, oraz komunikat natury uczuciowej. Dopiero teraz dostrzeżono ten strój.
— Ja też nie zwróciłam uwagi — wyznała Elżbieta. Złapałam rano cokolwiek i włożyłam na siebie, nawet nie wiedziałam, co to za mazidło. Pojęcia nie mam, skąd ja mam, chyba ze straganu pod Megasamem, kupowałam tam parę sztuk, jak leci. Na jednej jest tonący Titanic. Agatka na jej widok wpadła w szał, obiecałam, że jutro ja ode mnie dostanie w prezencie, dzisiaj nie, bo w czymś muszę wrócić do domu. Od słowa do słowa pozwierzałyśmy się sobie, matka czegoś takiego nie kupi, bo skąpi, ojciec był lepszy i tak dalej. Uczepiłam się pana Seweryna. Okazuje się, że ona słyszała całą awanturę o teczkę i bardzo dobrze wie, że właśnie tak, myśmy mieli rację, bo ojciec teczkę do domu przyniósł. Czarną, starą, z urwanym uchem. Widziała na własne oczy. Komentarzem do tych słów był chóralny jęk.
— I co z nią zrobił? — spytała słabo Krystyna. — To cudowne dziecko wie?
— Częściowo. Położył w swoim pokoju na biurku. Nawet nie położył, tylko niedbale rzucił, dzięki czemu Agatka zgaduje, że nie było tam nic ważnego, tylko rzeczywiście narzędzia. Tak jej zresztą powiedział, narzędzia. Wierzy w narzędzia, bo ciężkie.
— I potem co?
— Co potem co?
— No, co się z nią potem stało! Nie leży przecież do tej pory!
— I nie leżała, jak tam byłem — powiedział stanowczo Karpiowski.
— Tadziu…?
— Schował gdzieś w swoim pokoju — zawyrokował Tadzio posępnie. — Niepotrzebnie wygłupiamy się z szukaniem po całym domu. Ona musi być tam. u niego.
— Na litość boską, wedrzyjcie się do tego gabinetu! — zażądała nerwowo Krystyna. — Może już masz zasługi, może już ci otworzy drogę do pamiątek…!
— A może jaki wytrych…? — podsunęła Elżbieta z nadzieją.
Tadzio popatrzył na nią z zakłopotaniem.
— Wytrych tak, żadna sztuka, chociaż nie jakieś tam byle co, bo zamek w swoich drzwiach ojciec już dawno założył przyzwoity. Byłem przy tym. No, przy odrobinie uporu, oczywiście, otworzyć można wszystko…
— Bubel… — bąknęła Krystyna niepewnie. — On by otworzył sejf bankowy…
— Bubel już tkwi w obozie wroga — zwróciła jej uwagę Elżbieta.
— Też bym dał radę — wyznał Tadzio. — Nie sejf, tylko ojca pokój. Ale to już sam nie wiem kiedy, bo przecież nie na oczach dzieci. W nocy czy jak…?
— Dzieci zajmę — obiecała Elżbieta rozpaczliwie.
— Nie Stasia. Staś mi będzie patrzył na ręce, bo się rwie do wędek. Może i szkoda, że tak się odciąłem od tego spadku, bo teraz mógłbym na przykład uprzeć się, że zanocuję. Nawet by mi się to przydało…
Nagle błysnęła mu nowa myśl. Zamierza wyprowadzić się z domu i wynająć mieszkanie. Dlaczego nie miałby wynająć pokoju w domu pani Bogusi, normalnie, za pieniądze, na jakiś czas, przy okazji remontując nawet cała rynnę? Zapłacić jej z góry, żeby nie miała wątpliwości…
Zanim się obejrzał, już wyjawił swój pomysł, potem zaś natychmiast pojawiła się konieczność wyjaśnienia, dlaczego w ogóle ma się wyprowadza z dotychczasowej, rodzinnej siedziby. Tu go nieco zatchnęło. bo komunikat o Bożence przez usta mu nie przeszedł w tak licznym towarzystwie. Krystyna zorientowała się. że w grę wchodzą jakieś delikatne względy, ale Elżbieta łypała podejrzliwym okiem. Karpiowski nie zwracał uwagi na subtelności i bezwiednie rozładował atmosferę, podsuwając kolejną propozycję. Mianowicie, dlaczego Tadzio nie miałby zamieszkać w pokoju po swoim ojcu?
Takie rozwiązanie wszystkim wydało się wprost cudowne i pozostała już tylko kwestia zabiegów dyplomatycznych, które skłoniłyby panią Bogusię do wyrażenia zgody.
— Wiem! — wykrzyknęła nagle Krystyna po dłuższej chwili chaotycznych i nerwowych rozważań. — Mężczyzna!
— Co mężczyzna? — zaciekawił się Karpiowski.
— Mężczyzna potrzebny jest w domu, trzeba ją o tym przekonać, najlepiej gwałtownie. Rozumiecie, jakiś bandzior się w nocy zakrada albo co, podejrzane indywiduum w okna zagląda, może szybę tłucze…
— Do uśmiechniętej śmierci z tych remontów nie wyjdę — mruknął Tadzio.
— Jedna szyba, nic takiego — podchwyciła żywo Elżbieta, błyskawicznie pojąwszy sens propozycji Krystyny.
— Oczywiście, to jest myśl! Może jaki zamek rozwalić, tak brutalnie… O, przejście z garażu do domu! Stworzyć pozory, że zbiry chcą się włamać, a już my jej wyjaśnimy, że bez silnego chłopa nie da sobie rady!
Natychmiast poczuwszy się silnym chłopem, Tadzio z zapałem zgłosił aprobatę, chociaż przedtem ciarki mu przeleciały po plecach, zdążył bowiem wyobrazić sobie ilość napraw, do jakich zmusi go działalność zbirów. Ale został oto uznany za mężczyznę, w dodatku silnego…
— Żeby tylko Bubel na to miejsce nie wszedł — zatroskała się Krystyna i od razu sama siebie uspokoiła. — Chociaż nie, Bubel nie wypada, zgorszenie publiczne, to też potrafię jej wmówić. A Tadzio, jako pasierb, jest w porządku. Jeżeli w dodatku jej zapłaci…
— Pewnie, że zapłacę, każdemu bym musiał. Może mi nawet u niej taniej wypadnie przy tych wszystkich robotach.
— To co? — zapaliła się Elżbieta. — Zaczynamy od razu?
— Co zaczynamy?
— Te napady bandyckie. No, te próby włamania. Niechby się tam chociaż ktoś poplątał po ogródku! Obaj możecie, tylko w przebraniu, żeby was nie poznała, ja też mogę, spodnie, brodę sobie przyprawię…
— Skąd weźmiesz brodę? — zainteresował się Karpiowski.
— Znikąd — odparła stanowczo Krystyna. — W ciemnościach nic nie widać, możesz sobie na twarzy czarną włóczkę przyczepić. W ogóle twarz omotać szmatą, będzie wyglądało jeszcze bardziej podejrzanie. O, wszyscy twarze omotać…!
— I gliny nas zgarną od pierwszego kopa — wyprorokował Tadzio z lekką zgrozą. — Ale proszę bardzo, ja mogę.
— Ja też — zgłosił się Karpiowski z uciechą. — Całkiem nowe doświadczenie. Czy ja przedtem udawałem włamywacza?
— To ja też idę — zadecydowała Krystyna. — Nie, nie udawałeś, nie było potrzeby. Tylko zaraz, spokojnie. Gdyby nam się udało od razu ja nastraszyć, jutro wieść się rozejdzie i należy wziąć pod uwagę Bubla. Żeby nie nabrał jakichś podejrzeń, jak wróci i nie zastanie nas w domu. Co by tu…
— Nic, poczekać, aż wróci i pójdzie spać — rzekła Elżbieta. — I tak na te bandyckie symulacje jeszcze za wcześnie, ledwo jedenasta dochodzi.
— Zgadza się — poparł ją Tadzio. — Najlepsza pora na włamania to mniej więcej druga. Przedtem ktoś może cierpieć na bezsenność, a później zaczyna się widno robić. Druga… no, wpół.
— Pytanie tylko, kiedy ten podlec wróci, bo może nad ranem…
Kwestię rozstrzygnął Bubel osobiście, w tej właśnie chwili wróciwszy do domu. co wszystkich zaskoczyło tak, że prawie zaniemieli. Nie okazał najmniejszego zainteresowania zgromadzeniem przy stole, głodu ani pragnienia najwyraźniej nie cierpiał, mamrocząc pod nosem jakieś grzeczności, od razu poszedł spać. Robił wrażenie mocno zmęczonego.
— No to z głowy — powiedziała Elżbieta z ulga, na wszelki wypadek szeptem, kiedy znikł im z oczu. — Zaśnie i możemy robić, co chcemy. Jutro nic głupiego do łba mu nie przyjdzie.
Mile spędziwszy czas przy stole, cala rodzina o pierwszej, pogasiwszy światła i na palcach, opuściła dom. Wszyscy byli tak przejęci akcja straszenia pani Bogusi, że nikomu nie chciało się spać. Elżbieta i Krystyna, zmieniwszy strój na męski, powyciągały i zabrały ze sobą wszystkie czarne szmaty, jakie udało im się znaleźć na poczekaniu.
Wdarcie się do ogrodu Chlupa nie było zbyt skomplikowane. Ogrodzenie obok szopy, pełniącej obowiązki garażu, właściwie nie istniało, tyle że należało przeciskać się przez wąskie gardło pomiędzy ścianą szopy a parkanem sąsiada i jednostki z dużą nadwagą nie miały szans. Sam Chlup tamtędy do siebie by nie wszedł, Karpiowski jednak zawsze był chudszy od przyjaciela, ostatnio zaś nawet nieco wyszlachetniał. Pozostałym osobom tusza nie groziła.
— Co teraz? — spytała niespokojnie Krystyna, potykając się o kretowisko. — Nic nie widzę. No nie, coś widzę, ale mało.
— Wcale nie jest tak ciemno, miasto zawsze świeci — skorygowała Elżbieta. — Zapomniałam, mieliśmy hałasować czy od razu coś psuć?
— Jedno i drugie — odparł z determinacją Tadzio i wlazł w suche patyki, przygotowane do spalenia. Patyki głośno zatrzeszczały.
Karpiowski potknął się o grabie i wpadł na konewkę. Kopnięta konewka z metalicznym szczękiem rąbnęła o taczki. Elżbieta trafiła na jakąś połamaną skrzynkę, oderwała od niej jedną deseczkę i rzuciła nią w miejsce, gdzie powinny być drzwi. Trafiła, drzwi odpowiedziały głuchym łomotnięciem. Tadzio zaprotestował.
— No nie, bez przesady. Ci potencjalni włamywacze nie muszą być na bani. Spróbujmy udawać, że wywalamy okno do piwnicy, tamtędy da się wejść. Drzwi na nic, od wewnątrz mają zasuwę, na zasuwę żaden wytrych nie pomoże.
— Potwornie gorąco w tych ozdobach maskujących — stwierdziła Krystyna i wymacała piwniczne okienko.
— Tłuc…?
— Tłuc, dlaczego nie? Może pani sobie pozwalać, to szkło i tak jest zbrojone, najwyżej pęknie… Nie ręką, czymś twardym!
— Mam tu coś twardego — oznajmił z ciemności Karpiowski, któremu ta przestępcza wyprawa podobała się nadzwyczajnie. Jakoś tajemniczo czuł, iż jest to przeżycie, jakiego nigdy wcześniej nie doznał, i utrata pamięci nie ma tu nic do rzeczy. — Nie wiem, co to jest, ale nawet dosyć ciężkie.
Po omacku podał Krystynie drewniany chodak pani Bogusi, używany przez nią przy pracach ogrodniczych. Pełna zapału Krystyna rąbnęła nim rzetelnie w niewielką szybkę. Szkło zatrzeszczało i pękło, ale nie wypadło, trzymało się na kratce z cienkich drucików. Rąbnęła mocniej, z dużym rozmachem. Jeden kawałek tego nie zniósł, wleciał do wnętrza i zabrzęczał na piwnicznej posadzce.
— Stare to wszystko i słabe — zaopiniował z niesmakiem Tadzio.
— Ona głucha jest chyba albo co — zirytowała się Elżbieta. — Już powinna zrywać się z krzykiem! Na trąbie trzeba jej zagrać…?
— To lepiej uważajmy, bo może zapalić światło nad drzwiami — ostrzegł Tadzio. — Zapala się od środka. Żeby nas przypadkiem nie zobaczyła wyraźnie!
— Jeśli zapali, zwiewamy natychmiast — zarządziła Krystyna. — Heniu, nastaw się. Nie ściągajcie z twarzy masek!
— Bardzo to grzeje — zauważył grzecznie Karpiowski, ale posłusznie poprawił na głowie czarne rajstopy ukochanej kobiety.
Wnętrze domu wciąż nie reagowało wcale. Tadzio przystąpił do dewastacji zamka u drzwi, bo włamywacze mogli nie wiedzieć o zasuwach w środku, zgrzytając przy tym możliwie głośno i starając się nie zepsuć naprawdę niczego, co potem musiałby sam naprawiać, Elżbieta, potykając się i przewracając, jęła obchodzić budynek dookoła, Krystyna z Karpiowskim tłukli chodakiem pozostałe okienka piwniczne, teraz już lekko, żeby nie spowodować zbyt wielkich zniszczeń.
Pani Bogusia sen miała kamienny. Staś również, ale obudziła się przy tym wszystkim Agatka. Zanim zdążyła się przestraszyć, zaciekawiona, wylazła z łóżka i zbliżyła się do okna. Wyjrzała.
Czarna postać z głową potwora miotała się na schodkach przed drzwiami od ogrodu. Dwie czarne postacie z głowami również nieludzkimi robiły coś przy okienkach piwnicznych, tłukły szyby, z pewnością chciały wleźć do środka i wymordować wszystkich. Na ukazanie się czwartej czarnej postaci Agatka już nie czekała.
Jednym kangurzym skokiem znalazła się z powrotem w łóżku i naciągnęła kołdrę na głowę. Nie wrzeszczała przeraźliwie tylko dlatego, że zabrakło jej tchu i nijak nie mogła wydać z siebie najmniejszego dźwięku. Miała zaledwie dziesięć lat, ale za to pamięć doskonalą i wszystkie oglądane w telewizji zbrodnie, napady i tym podobne krwawe sceny stanęły jej przed oczami jak żywe. Z dziko bijącym sercem, z zapartym oddechem, dusząc się niemal, półprzytomna ze strachu, oczekiwała na śmiertelne zejście swoje, a także matki i brata. Nikła pociechą był fakt, że pod kołdrę żadne hałasy nie przenikały.
Tadzio w ogrodzie stracił wreszcie cierpliwość.
— Co za cholera, tu by naprawdę mógł przyjść, kto chce, i cały dom obrabować! Wszystko to głuche…?
— A może ona cichutko i rozsądnie dzwoni właśnie na policję? — zaniepokoiła się Krystyna.
— I przyjadą znienacka, bez sygnału…? A może. Ej, to lepiej pryskajmy. Po drodze jeszcze rozwalę trochę te drzwi w szopie, a ktoś z państwa stanie na świecy. Warkot od ulicy słychać…
Obdrapawszy niedbale zamek w kolejnych drzwiach, Tadzio nie wystawiał na próbę odporności wspólników. Cztery czarne postacie opuściły ogród Chlupa i kolejno przemknęły do oddalonego nieco samochodu Kurpiowskiego. Samochodem Tadzia tym razem woleli nie jechać.
— Nie ma sensu, żebyś teraz wracał do Palenicy — powiedziała miłosiernie Krystyna, kiedy już wysiedli przed własnym domem. — Już po trzeciej. Rozumiem, że u siebie masz problemy, prześpij się u nas. W salonie na kanapie, ona jest wygodna. Henryk ci pożyczy piżamę i maszynkę do golenia, ręczników mamy dużo, pościeli też wystarczy…
Bez chwili namysłu i z wielką wdzięcznością Tadzio przyjął propozycję. Już od godziny co najmniej gnębiła go potworna myśl. że Bożenka w domu twardo na niego czeka w celu zrobienia następnej awantury, czego mógłby tym razem nie wytrzymać. Pożałował niemal, że nie dewastował domu swojego ojca do białego rana, i doznał teraz niebotycznej ulgi.

* * *

— Mamusiu, w nocy tu byli bandyci — zaraportowała Agatka z szalonym przejęciem, zbiegłszy na dół natychmiast po otwarciu oczu.
Omal się nie udusiwszy pod kołdrą, jednakże zasnęła, przytłoczona ciężarem przerażających emocji. Obudziła się późno, matka była już w kuchni. Należało poinformować ją o koszmarnych nocnych wydarzeniach czym prędzej.
Pani Bogusia nie uwierzyła.
— Śniadanie! — ogłosiła sucho. — Co mi tu za głupoty opowiadasz? Śniło ci się?
— Nic mi się wcale nie śniło, słyszałam i widziałam przez okno. W ogrodzie byli i tłukli okna do piwnicy, i chcieli otworzyć drzwi, i wleźć do domu, i pomordować nas…
— Żadnej telewizji więcej oglądać nie będziesz! Bandyci, akurat do nas. Bandyci włażą do bogatych.
Staś wkroczył do kuchni już umyty i bardzo głodny.
— Jacy bandyci? — spytał ze średnim zainteresowaniem.
— Do nas przyszli, a mamusia nie chce wierzyć — gorączkowała się Agatka. — W nocy, sama widziałam, do piwnicy się pchali, i drzwi chcieli otworzyć, i nas pomordować…
Brat przyjrzał się siostrze z niesmakiem.
— Zwariowałaś?
— Wcale nie zwariowałam, słyszałam i widziałam na własne oczy!
— Jedz śniadanie, bo wystygnie — zarządziła sucho pani Bogusia. — Żadnych bandytów nie słyszałam i nie zawracaj mi głowy.
— Jak słyszałaś i widziałaś, to dlaczego mnie nie obudziłaś? — spytał sceptycznie Staś.
— Bo się bałam — wyznała mężnie Agatka. — I myślałam, że się sam obudzisz. I proszę bardzo, możesz zobaczyć, szyby w piwnicy tłukli…
— Jesz to śniadanie czy nie? Drugiego nie dostaniesz! Żadnego filmu z bandytami więcej oglądać nie będziecie!
— Widzisz, coś narobiła, ty głupia? — mruknął Staś z wyrzutem i z pełnymi ustami.
— Sam jesteś głupi. Zobaczysz.
— Dobra, dobra. Po śniadaniu…
Z niechęcią i niedowierzaniem po śniadaniu Staś udał się na oględziny. Wizyta bandytów u nich to byłoby coś zbyt pięknego, żeby mogło być prawdziwe, w kwestii tak cudownych wydarzeń nie miał żadnych złudzeń. Na widok potłuczonych szyb piwnicznych i podrapanych zamków zachłysnął się z wrażenia i dostał wypieków.
Zobligowana naciskiem teraz już obydwojga dzieci, pani Bogusia bez przekonania poszła do ogrodu. Własnym oczom nie wierząc, ujrzała dewastację straszliwą. Syn dobijał ją ostatecznie, z dzikim zapałem wskazując wyraźne dowody, świadczące o próbie włamania, wyjaśniał zarazem przyczyny niepowodzenia włamywaczy.
— O, proszę! Niech mamusia patrzy! Zamek, a na co im zamek, połapali się, że w środku zasuwy i dali spokój. I to szkło, bardzo dobrze ojciec dawno temu wymyślił, to się wcale nie tłucze, naszarpali się i nie powiem, co im z tego przyszło! A na tamte, w garażu, pewno im czasu zabrakło, ty… Gdzie Agatka…? Ty. o której się obudziłaś’?
— Nie wiem — odparła z godnością Agatka, teraz usatysfakcjonowana już w pełni. — Ciemno było.
— No proszę! Tu się kotłowali, jak głupie, a potem do tamtych polecieli, i może już się zaczęło widno robić, a pan Majewski o świcie zaczyna, więc uciekli. Ale jutro przyjdą znowu…
Tego było dla pani Bogusi za wiele. Straszne ślady biły w oczy, jej córka nie miała żadnych snów ani żadnych przywidzeń, widziała rzeczywistość, wprost potworną. Jakże, leżały przecież w domu pieniądze, w szafie pod rajstopami trzymała całą sumę, uzyskaną z polisy ubezpieczeniowej Chlupa, nie wpłaciła jej do banku na wszelki wypadek, żeby Tadzio się nie przyczepił. Tadzio już się wyrzekł spadku po ojcu przy świadkach, nic mu do polisy, ale i tak… Co sobie właściwie myśli, jego siostra i brat, prawie rodzeni, zagrożeni są tu napaścią, nieszczęsne dzieci życie mogą stracić, obowiązkiem starszego brata jest temu przeciwdziałać, chronić młodsze rodzeństwo! Słaba kobieta, samotna…
— Policja! — podsunął rozpłomieniony sensacją Staś. — Dzwonimy na policję?
— Idź ty, dziecko, głupi jesteś czy co? — prychnęła na to matka i nie rozwinęła tematu.
Do policji pani Bogusia miała stosunek wzgardliwy. Dużo oni mogli, akurat, nawet im się nie chciało łapać tych bandziorów, bo i tak prokurator ich natychmiast wypuszczał. I co mieli, pały, wielka rzecz pały, bandziory strzelały z daleka. A tym glinom nawet strzelać nie było wolno, jak który jakiemu przyłożył, zaraz go po sadach ciągali, gliny, jej zdaniem, prezentowały bezsilność i nie warto było głowy sobie nimi zawracać. W oczach pani Bogusi bezsilność zasługiwała wyłącznie na pogardę.
Odważny i potężny mężczyzna, o, to tak. Silnego bandziory się boją. Chlup był silny i z głupoty odważny, teraz go jednakże zabrakło. I kto go miał zastąpić, jak nie dorosły, doskonale wyrośnięty i barczysty syn…?
W głowie mignęła jej myśl o Bublu, ale jakoś nowego wielbiciela nie miała ochoty narażać na walkę wręcz. Robił wrażenie, jakby jego siła ulokowana była gdzie indziej, nie w bicepsach, a w głowie. Rozum z pięścią w bezpośrednim starciu nie wygra, nie, stanowczo lepszy w obecnej sytuacji jest Tadzio i już ona go przycisnąć potrafi…

* * *

Pierwszy komunikat o nocnych koszmarach uzyskała Elżbieta od Agatki już przy furtce, przy okazji potajemnego przekazywania z rak do rąk lodów Manhattan. Nowość zupełna, świeżo się pokazały, natychmiast kupiła na spróbowanie. Torba–lodówka wciąż była na podorędziu, nikt się nie musiał śpieszyć z jedzeniem, można było poupajać się sensacją.
Od razu pojawił się jej problem, jak zawiadomić rodzinę o doskonałych skutkach starań. Tadzia i Karpiowskiego zagarnęła pani Bogusia, obecna w domu zgodnie z harmonogramem zajęć służbowych. Elżbieta doskonale wiedziała, że nie uzyskawszy urlopu na poczekaniu, pani Bogusia ma dyżur w godzinach popołudniowych, normalne godziny pracy kolidowały tylko z obowiązkami Tadzia, który zdołał jakoś swoje sprawy załatwić i urwać się tuż po dwunastej.
Pani Bogusi dyplomacja była obca.
— A czy to Tadzio jakie sumienie posiada? — rzekła cierpko już na wstępie, budząc w pasierbie dreszcz paniki, wydało mu się bowiem, że pani Bogusia doskonale wie. kto pętał się po jej ogrodzie, tłukł szyby i dewastował zamki. — Siostrę i brata ma Tadzio, sieroty po własnym ojcu. jakby im kto gardło poderżnął, może by Tadziowi przykro było?
— Rany boskie… — powiedział Tadzio ze zgrozą i słabo, bo do niczego innego w tym momencie nie był zdolny.
— ,,Rany boskie” to każdy może powiedzieć. Pewno Tadzio jeszcze nie wie, że tu bandyci w nocy byli i włamać się chcieli, a możliwe, że drugiej nocy znowu przyjdą. I jakże ja. sama jedna, te dzieci obronię? Pieniędzy pewno będą chcieli, a skąd im wezmę? Czy to nie Tadzio powinien o siostrę i brata zadbać?
Obecny przy tej rozmowie, kompletnie zaniedbany Karpiowski złapał jej sens i, śmiertelnie zdumiony powodzeniem, zbaraniał tak, że wytrzeszczył oczy i znieruchomiał w połowie siadania na krześle przy stole. Stał, zgięty w przysiadzie, wsparty dłońmi o blat i gapił się na panią Bogusię niczym w obraz święty. Pani Bogusia dostrzegła go kątem oka.
— I cóż tak Henio patrzy? Niby przyjaciel Seweryna najlepszy, a za pogrzebem całej rodziny mógłby iść, jak ten pień! Co Henio uważa, że nie starszy brat młodszych musi bronić? A i przyjaciel może dopomóc powinien? Co to znowu Henio myśli?
Karpiowskiemu zdrętwiały ugięte nogi i naprężone mięśnie pleców, klapnął zatem na krzesło z dużym impetem. Po czym poderwał się natychmiast.
— Ależ tak! — wykrzyknął z zapałem. — To samo myślę, co Bogusia!
— A Tadzio co? — spytała pani Bogusia srogo.
Tadzio zdołał oprzytomnieć.
— Bezwzględnie tak — rzekł stanowczo. — Dziwna jakaś sprawa i bardzo podejrzana. Jeśli pani pozwoli, ja tego tak nie zostawię, posiedzę tu w nocy i popilnuję…
— Jednej nocy, akurat! A oni na drugą przyjdą! Czy to Tadzio nie powinien tu trochę może pomieszkać? Pokoje są, miejsca starczy, cóż to, mamusia Tadzia nie puści czy jak? Ma opiekę, Tadzio jej znowu nie tak bardzo potrzebny…
— Nie ma o czym mówić. Już dzisiaj się przenoszę i zostaję. W takiej sytuacji to jest mój obowiązek, w garażu bym nocował, gdyby pani w domu nie chciała…
— A cóż to, Tadzio za głupią mnie uważa? — żachnęła S1ę pani Bogusia. — Ojca ma Tadzio tu zastąpić!
Tadzio wspiął się na szczyty i udał głęboki namysł.
— Ojca, ojca… No tak. To może zwyczajnie w jego pokoju, w gabinecie bym zamieszkał? Na jakiś czas, póki nie będzie pewne, że nic tu nikomu nie grozi?
Pani Bogusia zawahała się na króciutki moment. W gabinecie Chlupa… Cóż tam było takiego, co miało umknąć ludzkim oczom? A nic, jego własne rupiecie, te przyrządy obrzydliwe do łapania ryb, te jakieś śmieci pamiątkowe, co i tak chętnie by wyrzuciła, a Tadzio ma obiecane. Guziki… Na diabła komu stare guziki i pewnie każdy inny, skoro to zbieranina. Przejrzałaby te skarby na wszelki wypadek, gdyby nie to. że wstręt ją do nich ogarnia, tak jak ogarniał całe życie. Seweryn pokazywał, dlaczego nie, patrzeć na to nie miała żadnej ochoty i z całą pewnością nie było w nich nic cennego. A i jedno jeszcze, okna gabinetu na dwie strony wychodzą… Może to i niezły pomysł, niech tam sobie Tadzio pomieszka, pod warunkiem, że będzie spał tylko na jedno oko.
— No, to trzeba wyporządkować… — wyrwało jej się odruchowo.
— Nic nie trzeba — zareagował Tadzio natychmiast. — Mnie salony niepotrzebne, odkurzyć, jakby co, sam potrafię. Ma być ze mnie pożytek, a nie kłopot. Trochę ubrań przywiozę, trochę książek, bo pracować przecież nie przestanę, a nawet ręczniki mam własne…
Pani Bogusia nie wytrzymała.
— Mamusia Tadziowi nie daje? — spytała kąśliwie.
— Dawała, ale sobie kupiłem, bo ja lubię zielone.
— Co?
— Zielone. Lubię zielone ręczniki i kupiłem sobie niedawno. Pani zielone nie przeszkadzają?
Chwilowe oszołomienie zielonymi ręcznikami przerodziło się u pani Bogusi w wątpliwości praktyczne.
— A nie farbują?
— Można je prać razem i niech sobie farbują, ile chcą. Ale chyba nie, bo osobiście uprałem razem z nimi, za przeproszeniem, gacie i dalej są białe…
— Gotował Tadzio?
— Gotowałem.
— No to niech już będzie…
Zniknąwszy na chwilę w zakamarkach kuchni, pani Bogusia wyłoniła się z nich i skinęła na Tadzia. W dłoni dzierżyła klucz. Nie zwracając żadnej uwagi na Karpiowskiego i jego córkę, udała się na górę, wręczyła klucz Tadziowi i gestem wskazała mu drzwi gabinetu ojca.
Z drżeniem serca Tadzio przekręcił klucz. Drzwi stanęły otworem.
— Nie bardzo może ta kanapa wygodna, ale jakoś Tadzio wytrzyma. Tylko, zanim się Tadzio sprowadzi, zamykać proszę, żeby Staś tu się nie pchał. Nie będzie moje własne dziecko takiego pomieszania zmysłów miało, po ojcu, ryby i ryby, jakby już niczego więcej na świecie nie było. Jak Tadzio nie dopilnuje, to ja już porządek zrobić potrafię!
Tadzio zgadzał się na wszystko. Wszedł do środka i rozejrzał się dookoła. Pani Bogusia wycofała się za drzwi, bo tego gabinetu Chlupa naprawdę bardzo nie lubiła. Przerobiłaby go całkowicie, wyrzuciła stąd wszystko, ale uparcie była zdania, że nie może uczynić tego wcześniej niż po roku wdowieństwa, a może nawet po roku i sześciu tygodniach. Natomiast, jeśli zamieszka tu syn nieboszczyka, gabinet przestanie stanowić sanktuarium i można będzie się nim zająć od razu…
W progu stanął Karpiowski, który z ciekawości przyszedł za nimi na górę. Też się rozejrzał.
I nagle znów mu się coś zrobiło. Jakiś błysk pod ciemieniem, łupnięcie w głowie, zamęt, znienacka poczuł, że zna ten pokój doskonale. Zna szafę, wie, co zawiera, widział jej wnętrze miliony razy, siedział tu, gadał z przyjacielem… Rany boskie, pamięta…!!!
Szczęśliwie się złożyło, że stał tyłem do pani Bogusi, która dzięki temu nie mogła widzieć jego twarzy. Ujrzał ją za to Tadzio i przeraził się śmiertelnie. Karpiowski wyglądał jakby zamierzał lada chwila paść trupem, zbladł okropnie, potem zczerwieniał, ponownie zbladł, w oczach miał razem dziki obłęd i popłoch, przeplatane iskrami triumfu. Chwycił się za głowę. Przez moment Tadzio nie wiedział, co robić, dostrzeżone objawy odczytał trafnie, coś się Karpiowskiemu przypomniało, wydarzenie szczęśliwe, za wszelką cenę jednakże należało je ukryć przed panią Bogusią. Nie pamiętał wprawdzie w tej chwili, dlaczego amnezja pana Henryka ma stanowić taką straszliwą tajemnicę, ale wiedział, że ma i cześć. Jak go teraz ratować nieznacznie…?! Pani Bogusia sama rozwikłała sprawę.
— Tadzio zamknie — rzekła z naciskiem.
Tadzio zatem delikatnie wypchnął Karpiowskiego tyłem, starając się nie obracać go obliczem ku pani Bogusi, jedną ręką na wszelki wypadek go podtrzymał, a drugą zamknął drzwi i przekręcił klucz. Miał nadzieję, że ten klucz pani Bogusia już mu zostawi, ale nadzieja okazała się złudna.
— Jak Tadzio rzeczy przywiezie, to klucz dostanie i będzie miał. A teraz to ja sama przypilnuję…
Pozostała na dole Elżbieta z lekkim niepokojem ujrzała, jak Tadzio ostrożnie sprowadza jej ojca ze schodów. Karpiowskiemu kolor już wrócił do równowagi, ale w oczach pozostało oszołomienie. Na stan fizyczny, wbrew obawom, nie miało to wpływu, Karpiowski nie chwiał się i nie przewracał, nawet głos z siebie wydobył i dość gwałtownie zażądał piwa. Zimnego, z lodówki.
Pani Bogusi żądanie wydało się nieco nachalne, ale spełniła je bez protestów. Właściwie sama też mogła się napić piwa, męską opiekę udało jej się zdobyć bez wielkiego trudu, a wyrwanie tej wstrętnej babie własnego syna z rąk sprawiło jej potężną satysfakcję. Dlaczegóż by nie miała tego uczcić?
Elżbieta przeżyła przy stole trzy kwadranse katuszy, widziała bowiem wyraźnie, że coś się stało, a w żaden sposób nie mogła dowiedzieć się. co. Dość rychło zrozumiała, iż nocna akcja zakończyła się imponującym powodzeniem. Tadzio ma tu zamieszkać, w dodatku tak, jak chcieli, w pokoju po Chlupie, sukces niemal ją oszołomił, ale tym bardziej kompletna niemożność omówienia sprawy omal jej nie dobiła.
Tadzio wziął na siebie ciężar konwersacji.
— To już, korzystając z okazji, i tę rynnę naprawię. Haki mamy, znalazłem…
— Najpierw drzwiczki — zażądała pani Bogusia. — Jednych otworzyć się nie da, a drugich wcale nie ma. Od drzwiczek Tadzio zacznie.
— Ale rynnę lepiej robić przy ładnej pogodzie, a teraz jak wymarzona. W domu deszcz nie przeszkadza.
— No może… Ale to podobno, w telewizji mówią, ze dwa tygodnie jeszcze pogoda się utrzyma. Drzwiczki nic takiego, w dwa dni Tadzio zrobi. A potem rynna.
— Jak pani sobie życzy. Nawet zaraz zaczniemy, bo, prawdę mówiąc, miałem w planach. Po rzeczy pojadę później, tak przed wieczorem.
— Może być. Obiad zaraz zrobię, kotlety mielone będą.
— O, to ja przedtem za nic w świecie nie wyjdę. Może pani sobie myśleć, że jestem źle wychowany, trudno, niech będę. ale tego, co pani gotuje, nie wyrzeknę się dobrowolnie. W życiu nic tak dobrego nie jadłem. Nie wiem, jak pani to robi, nie znam się. ale tu wszyscy maja racje, że pani się marnuje, dla całej ludzkości powinna pani te rzeczy przyrządzać, a nie tylko dla paru osób, książki kucharskie powinna pani pisać!
— A. no właśnie — przyznała pani Bogusia z lekkim roztargnieniem, od razu doznając skojarzenia. — A gdzie to pan Zygmuś?
— Nie wiem.
— Lata i coś załatwia — odezwała się wreszcie Elżbieta. — Chyba się uparł przy tych przyjęciach i restauracjach, możliwe, że mu się uda…
— A to powinien może i mnie zapytać, czy się zgodzę…
Karpiowski ciągle siedział w milczeniu, dziwnie jakoś i z szaloną uwagą przyglądając się pani domu, Tadziowi i własnej córce. W oczach pojawiła mu się tkliwość. Zarówno Tadzio, jak i Elżbieta trochę zdrętwieli wewnętrznie, święcie i zgodnie przekonani, że lada moment wyrwie się z czymś niestosownym, bo wyraźnie pęczniała w nim jakaś obca siła.
Wyrwał się, ale z zadziwiającym sensem.
— No. to do roboty! — zakrzyknął znienacka dziarsko i szurnął krzesłem. — Drzwiczki, deski… Zaczynamy!
Zważywszy mielone kotlety, pani Bogusia musiała ugrzęznąć w kuchni, po dziesięciu minutach zatem zostali wreszcie sami, na piętrze, przy komórce z pierzem. Karpiowski osobiście wystawił głowę przez poręcz klatki schodowej, upewnił się, że przeciwniczka już zeszła, po czym odwrócił się do córki i otworzył ramiona.
— Elżuniu, dziecko moje, córeczko…!
— Jezus kochany, tato, co ci się stało?! — przeraziła się Elżbieta, poddając się uściskom. — No dobrze, jestem dobrą córką, ale dlaczego tak nagle…?!
Karpiowski puścił ją i jął ściskać Tadzia.
— Tadziu, chłopcze drogi, ja cię przecież znam od urodzenia! Tu…! Jeszcze twoi dziadkowie żyli, u sąsiadów, gnojem cię przysypali, sam cię za nogę wyciągałem…
— Dlaczego gnojem? — zainteresował się zaskoczony Tadzio.
— Bo to przecież była pieczarkarnia! Przywieźli nawóz pod pieczarki, a ty bawiłeś się z psami, kości mieliście zagrzebane, psy umiały odnaleźć, a ty nie bardzo… Moje dzieci, wszystko pamiętam! Nagle mi się przypomniało, jak grom z jasnego nieba, tam. w tym pokoju twojego ojca, to był mój przyjaciel najlepszy, ja tu przecież od dzieciństwa bywałem…
— Boże wielki, jedyny — powiedziała Elżbieta i usiadła na schodach, bo ze wzruszenia ugięły się pod nią nogi.
Tadzio zdołał się wydrzeć z objęć Karpiowskiego.
— No proszę, dobrze zgadłem! Od razu widziałem, że coś się panu stało i tylko drżałem, żeby pan czego nie chlapnął! No i co? Jak w tamtym pokoju, to chyba i z tą teczką coś…?
— Nie coś, a wszystko. Jestem pewien, że ją schował w szafie!
— Cholera. Znów ta baba zabrała klucz… No nic, róbmy tu coś. ja się dzisiaj sprowadzę…
— A według tego, co Agatka widziała, ona musi tam być! — wykrzyknęła Elżbieta, odzyskując siły i zrywając się ze stopnia.
Praca przy drzwiczkach do pierza zawrzała, wszystkim bowiem wydało się. że bez zasług pani Bogusia Tadzia do domu nie przyjmie. O czających się w nocy bandytach zapomnieli kompletnie, przypomniał im się za to krawat Karpiowskiego. wciąż tkwiący w odkurzaczu. Elżbieta skorzystała z sytuacji, jawnie przytargała na górę przyrząd, niezbędny dla usuwania trocin i kłaczków puchu, mimo najwyższej ostrożności uparcie polatujących w powietrzu. Rozkręciła go gorączkowo, worek w środku okazał się dokładnie zapchany kompromitującą masą, nie ryzykowała usuwania tego w domu, popędziła do ogrodu. Tamże przy wyciąganiu garderoby ojca zastała ją Agatka. Rozpoznała rzecz jako krawat.
— To tatusia? — spytała podejrzliwie.
— No wiesz…! — oburzyła się Elżbieta. — Tatusia, ale nie twojego, tylko mojego. Wyobrażasz sobie, że tyle czasu twoja matka nie czyściłaby odkurzacza?
— Nie wiem. A nie, wiem. Czyściła. To skąd tam się wziął krawat pana Henryka?
Elżbieta westchnęła ciężko. Nieprzyzwoicie było oszukiwać niewinne dziecko.
— Zdjął, powiesił na poręczy schodów i wciągnęło, zanim się zdążyliśmy obejrzeć. Ale i tak już musiałam zmienić worek, sama widzisz.
— No widzę. Bardzo się dziwię.
— Dlaczego? — zdumiała się Elżbieta.
— Bo mamusia zapakowała w poduszkę. Sama widziałam. A z poduszek nic nie leci. To dlatego tu tego tyle?
Teraz dopiero Elżbieta wyraźnie pojęła, że stosunki z Agatką wymagają znacznie większej dyplomacji niż wszelkie kontakty z jej mamusią. Żadne lody, żadne czekoladki, żadne najwspanialsze nawet przysmaki świata nie zmienia charakteru upiornie wścibskiej dziewczynki, nie mającej w okresie wakacyjnym absolutnie nic do roboty. Z miejsca postanowiła nie ukrywać zakłopotania.
— Bo wiesz… Nie wiem, jak ci to powiedzieć, nie chciałabym być niegrzeczna. Tam, rozumiesz, tylko jedna torba poszła w poduszkę, a reszta została. To papierowe torby… One są zleżałe i nie tak znowu idealnie szczelne, odetchnąć przy nich nie można, bo zaraz się puch podnosi…
— A tu są i pióra.
— Pióra też. To przecież nie są, do licha, orle skrzydła!
— Orle skrzydła by nie leciały?
— Widziałaś orła w ogrodzie zoologicznym?
— Nie. Widziałam małpy. I niedźwiedzie. I foki. I słonia.
— To przy okazji obejrzyj jeszcze orła. Jak będziesz miała szczęście, doczekasz chwili, kiedy on te skrzydła rozłoży i wtedy zobaczysz, co to jest. Wielkie strasznie, do jednego pióra huragan byłby chyba potrzebny.
Agatkę zjawisko zainteresowało.
— Długo trzeba czekać?
— Pojęcia nie mam. Ja widziałam to dwa razy w życiu, przypadkiem tak trafiłam. Chodzicie w ogóle do ogrodu zoologicznego?
— W zeszłym roku byliśmy. Z tatusiem. Mamusia nie lubi. I dawno temu szkoła poszła, ale ja akurat miałam wietrzną ospę i nie byłam.
— W waszym wieku… — Elżbieta urwała, zastanowiła się i podjęła: — Razem ze Stasiem moglibyście iść sami. On wygląda na czternaście lat, takie dzieci już chyba wpuszczają.
— Matka nam nie pozwoli.
— Dlaczego?
— Bo nie lubi, jak sami chodzimy po mieście. Chyba że udałoby ci się ją namówić.
— Spróbuję. W ostateczności sama z wami pójdę, też mam wakacje. Ewentualnie z tobą, gdyby Staś nie chciał.
— Będzie chciał. Wlezie do ryb i mamy go z głowy. W zeszłym roku też wleźli do ryb, a ja sobie oglądałam małpy, wcale tam z nimi nie poszłam.
— Ale tam jest i krokodyl. Nie widziałaś krokodyla?
— Nie. Jest, naprawdę?
— Jest.
Krokodyl przesądził sprawę, nadmiar kurzego pierza w odkurzaczu poszedł w zapomnienie, a przynajmniej tak się wydało Elżbiecie. Postanowiła poświęcić się i zabrać dzieci do ogrodu zoologicznego, co w końcu nie było żadnym nieszczęściem, jej samej mogło sprawić przyjemność. Wróciła na górę z czystym workiem w odkurzaczu i bardzo opierzonym krawatem Karpiowskiego. Agatka zaś popędziła szukać brata i namawiać go na wycieczkę.
Na gotowe kotlety przybyli prawie równocześnie Bubel i Krystyna. Krystynę pchała niecierpliwość, nie miała jeszcze najmniejszego pojęcia o rezultatach podjętej akcji. Bubel zaś promieniał. Dwie flachy szampana przywiózł w wiaderku z lodem, lód ledwo zaczynał topnieć i nic mu się w samochodzie nie wychlapało, a szampanem zamierzał uczcić pierwszy sukces. Uczynił wstępne kroki i załatwił coś!
Krystyna przytargała potworną pakę rozmaitości.
— To jest niemożliwa rzecz, żebyśmy tu ciągle przyjeżdżali Bogusię obżerać, ileż to roboty Bogusi dodajemy, to jest wprost nieprzyzwoite — rzekła na wstępie z determinacją. — No więc przywiozłam same gotowe rzeczy, a jedyne, co naprawdę umiem zrobić, to szarlotka i śledzie. Szarlotka według przedwojennego przepisu, o taniości nie ma co mówić, ale mnie się wydaje, że dobra, a śledzie chyba trochę muszą postać, żeby przeszły. Słone paluszki z francuskiego ciasta, od razu się przyznam, że kupne, ale mam jeszcze gorsza rzecz. Bardzo Bogusię przepraszam, bo to znów robota, mostek cielęcy dostałam i nawet zaczęłam przecinać, ale nie ośmieliłam się w końcu. Nadzienie… Głowę dam, że Bogusia zrobi lepsze! Ręka mi zdrętwiała. No nie wiem, jak Bogusia nie chce, to zabiorę i może zmarnuję, ale taką miałam nadzieję… Pani Bogusia wysłuchała przemówienia w milczeniu, targana sprzecznymi uczuciami. Z jednej strony, ku własnemu zaskoczeniu, czuła się jakoś dowartościowana i otoczona opieką, z drugiej cholerni goście rzeczywiście dowalali jej roboty, z trzeciej dostarczali jednak rekompensaty, i to podwójnej, z czwartej chyba usiłowali wniknąć w jej tajemnice, na co wcale nie zamierzała pozwalać, z piątej przerażająco zabierali czas i dezorganizowali egzystencję… Nie umiała na poczekaniu rozstrzygnąć, czego to ma więcej, wad czy zalet, jeden tylko mostek cielęcy nie budził wątpliwości. Od razu postanowiła go przyjąć, bo zmarnować piękny mostek cielęcy, to już byłaby zwyczajna obraza boska.
— Krysia pokaże ten mostek — zażądała sucho.
Z szalonym zainteresowaniem Elżbieta przyglądała się scenie, dziko ciekawa, kto też upiekł ową szarlotkę i zrobił śledzie, bo że nie Krystyna, to pewne. Musiała być w pracy, nie zajmowała się tam przecież kuchnią, nie mieli w wydawnictwie piekarnika. Krystyna gorliwie rozpakowała mięso.
— No owszem, duże było to cielę — oceniła pani Bogusia. — Jak na cielę, ostatnia chwila. Niech będzie, zrobię. Ale nie zaraz, poleży trochę. Śledzie też, słusznie… O. widzę, że różne…? W oleju, w occie…
— I rolmopsy — podsunęła nieśmiało Krystyna.
— To tym bardziej muszą postać. No, jak się Krysia postara, może się jeszcze wyrobi… Paluszki i szarlotka mogą być, bo widzę, że tu pan Zygmuś jakieś miny stroi, coś się dobrego przytrafiło? W toto–lotka wygrał?
Bubel aż się trząsł z niecierpliwości i chęci objawienia triumfu. Zaglądał do kuchni i fukał na Krystynę, usiłując usunąć ją z horyzontu.
— Jakiego tam toto–lotka, coś lepszego! Dla pani Bogusi jest propozycja, o ile wiem, od piętnastego pani ma urlop. a to zaraz po piętnastym wypada, więc czas się znajdzie, tak myślę…? Takie wstępne przyjęcie, ja zaraz wszystko opowiem…
Tę głupią próbę pani Bogusia ucięła w zarodku. Cokolwiek zostałoby dla niej wymyślone czy zorganizowane, nie życzyła sobie słuchać o tym publicznie. Zaraz wszyscy mają wiedzieć…? O nie, najpierw w cztery oczy. a potem można się zastanowić, ile ujawnić, ile ukryć, więc niech ten rozszalały pan Zygmuś na razie zamknie gębę…
— To nie teraz — rzekła stanowczo i nawet trochę gniewnie. — Nie do kuchni takie rozmowy. Ja już do stołu nakrywam, gdzież to reszta gości? Detalicznie pan Zygmuś później mi opowie, a teraz proszę, proszę, męską ręką można kieliszki postawić…
Tadzio z Karpiowskim w nadgorliwości zdążyli odwalić już niezły kawałek roboty przy opierzonej komórce. Ściśle biorąc, odwalał Tadzio, Karpiowski zaś służył nieudolną pomocą, ale i tak, jak na świeżo przeżyty wstrząs i nagły wybuch pamięci, wykazywał się dużą przytomnością umysłu. Zdołał jakoś opanować odzyskane uczucia i nie rzucił się na Krystynę w dzikiej euforii, aczkolwiek wiedział już teraz na pewno, że kocha ją nad życie od ośmiu lat i z najpotężniejszym reflektorem nie znalazłby na świecie piękniejszej kobiety. Nie przeraził jej śmiertelnie roziskrzonymi spojrzeniami wyłącznie dzięki temu, że Elżbieta zdążyła naszeptać do niej w kącie.
— Nic nie mów, nie okazuj po sobie, słuchaj, tylko nie krzycz, ojciec odzyskał pamięć! Spojrzał na gabinet Chlupa i bomba mu strzeliła. Cicho! Rozpoznał nas, mnie i Tadzia, wszystko…
— Boże wielki… — wyszeptała Krystyna zdławionym głosem, rezygnując z głośnych okrzyków nie przez rozum, a z braku sił. Z wrażenia aż osłabła i prawie nie uwierzyła w to zbyt wielkie szczęście, na jednej informacji musiała jednak poprzestać, bo pani Bogusia z właściwym sobie talentem wykluczyła dalsze konspiracyjne szepty.
Przy stole zapanowała atmosfera dość osobliwa i pełna różnorodnych emocji.
Uszczęśliwiony i wciąż jeszcze oszołomiony nadmiarem wrażeń Karpiowski. przejęty straszliwie Tadzio, który wszak był świadkiem ozdrowieńczego cudu, rozdygotana wewnętrznie Elżbieta, nie doinformowana i półprzytomna niemal Krystyna, pękający z triumfu Bubel, dziko zaciekawiona pani Bogusia, wściekła, że sama musi się chwilowo wyrzec tej jakiejś opowieści o własnym sukcesie, wszyscy razem stworzyli coś, co wywarło wpływ nawet na dzieci, nieco tym razem zaniedbane spożywczo, a zatem bardzo głodne. Staś i Agatka zachowywali się tak, jakby ich wcale nie było, jedli cichutko, acz dość zachłannie i pilnie baczyli, żeby nie wydać z siebie najmniejszego dźwięku.
Bubel, zemocjonowany bądź co bądź na właściwym tle, pierwszy zauważył konsumowaną potrawę. Na moment unieruchomił widelec.
— No wie pani…! Ja się już wszystkiego po pani spodziewam, nektaru… nie, chciałem powiedzieć ambrozji, bo nektar to do picia. Ale niech oni, ci bogowie, tę ambrozję w du… tego… w nos sobie wetkną! O kotletach nawet nie wspominam, ale to coś…? A cóż to za arcydzieło?!
Młodzież na wstrząsy jest odporna. Elżbieta i Tadzio zdołali zareagować równocześnie.
— Otóż to! — wyrwał się Tadzio. — Wszystko mi jedno, co to jest, cholernie dobre! Nic takiego nigdy nie jadłem.
— Nic nie mówię, ale cały czas myślę, jak pani to zrobiła — przyświadczyła gorliwie Elżbieta. — Głupio mi pytać, bo to przecież tajemnice szefa kuchni… Pomidory, z pewnością, ale takie…?
Pani Bogusia co najmniej w połowie rozkwitła nowym blaskiem.
— Krysia też nie wie?
Krystyna dość gwałtownie zebrała wszystkie siły. Owszem, zdawała sobie mgliście sprawę, że je coś dobrego, dzięki czemu w ogóle jest w stanie jeść i przełykać, ale nie sukcesy kulinarne miała teraz w głowie. Rozpaczliwie zmobilizowała umysł.
— Pomidory, to pewne… I musi w tym być cebulka… Pieprz…?
— Estragon — skorygowała pani Bogusia pobłażliwie. — Nic takiego w końcu, wielkie rzeczy. No owszem, cebule zeszklić, pomidory obrane na to rzucić, posolić dobrze, papryki bardzo malutko… A przyprawy to już moja sprawa i dobrze Elżunia mówi, że każdy w kuchni ma swoje sekrety.
Do kotletów mielonych podane zostały przysmażone w plasterkach kartofelki i tajemnicza jarzynka na gorąco. Pani Bogusia nie miała czasu wdawać się w sałatki, zwykła marchewka albo groszek z puszki stanowiłyby dla niej hańbę nie do zmycia, zrobiła zatem coś najprostszego w świecie, mianowicie właśnie owe pomidory, rozmieszane na patelni z cebulą i wszelkimi dodatkami, jakie jej wpadły pod rękę. Sama nie była pewna, dodała mięty czy nie…? Ziele angielskie z pewnością. O, mowy nie ma, na pewno im o tym nie powie!
Odezwał się nawet płonący światłem wewnętrznym Karpiowski.
— Też nic nie mówię, bo jestem zajęty — oznajmił beztrosko, wywołując w Elżbiecie, Krystynie i Tadziu nagłe drgnięcie popłochu. — Mianowicie jedzeniem. Mogę przysiąc z czystym sumieniem, że coś takiego jem pierwszy raz w życiu i chętnie będę jadał do najpóźniejszej starości. Wcale się nie dziwię, że Seweryn miał nadwagę…
Gdyby nie Bubel, nietakt miałby zapewne siłę gromu. Bubel nie wytrzymał, wpadł mu w słowa.
— Wznieśmy toast! Teraz już jestem pewien sukcesu! Zarządzi pani przyjęciem eksperymentalnym! Zarządzi pani. ja tu będę klęczał przed progiem i nie wstanę, póki się pani nie zgodzi…!
W tym miejscu nad stołem strzeliło gwałtownie zainteresowanie Stasia i Agatki.
— …I nie ja jeden! Procesja tu będzie klęczała…! Za powodzenie, proszę państwa! Za powodzenie najwspanialszej kobiety świata!
Bubel sprawił, całkowicie zresztą bezwiednie, że wysoce kłopotliwą sytuację udało się jakoś rozwikłać. Mimo szczerych wysiłków pani Bogusia straciła trochę z oczu swoich gości i świat. Do pracy jechać musiała. Bubel ją odwiózł, Karpiowskiego z Tadziem zostawiła przy pracy, na dzieci zdążyła mrugnąć. Elżbieta złapała się za zmywanie, ale co się stało z Krystyną? Wychodziła razem z nimi, tyle jeszcze przyzwoitości miała, że nie zamierzała zostać, ale wyszła w końcu czy nie?
Dręczyłoby ja to pytanie przez wszystkie godziny pracy, powodując zapewne dodatkowe dolegliwości pacjentów, gdyby nie Bubel właśnie, który po drodze zdążył omówić z nią interes. O cóż w końcu chodziło, o przyjęcie próbne, niewielkie, na dwadzieścia pięć osób, niezwykłe, nietypowe i przeraźliwie tanie. Wszystkie potrawy z jej ręki, honorarium na czysto dla niej nędzne, wszystkiego dwieście złotych, ale nie w tym rzecz, bo on sam się założył, że, poza winem, które każdy może sobie zamówić, jakie chce, z całym żarciem ona zejdzie poniżej trzydziestu złotych na łba…
— Ile? — przerwała pani Bogusia ze zdumieniem i wzgardliwie.
— Trzydziestu złotych…
— A dziesięciu nie łaska?
Prowadzący samochód Bubel omal nie wpadł na latarnię.
— Czy ja źle słyszę? Co pani mówi?!
— To mówię, co wiem. Ostrygi oni chcą czy ruski kawior?
— Ależ… Nic nie chcą! To znaczy chcieć sobie mogą wszystko, a to będzie, co pani wymyśli i jeśli jednej osobie nie będzie smakowało…!
— To głupia ta osoba i niech pan Zygmuś się z nią nie zadaje. Zwyczajny obiad to ma być czy kolacja, czy co?
— Przyjęcie. Tak naprawdę jedni drugich podejmują, rozmowy służbowe będą toczyć i to ma być na uczczenie ugody między nimi. bo ugoda, już wiadomo, będzie zawarta. Dwóch cudzoziemców…
— Z jakiego kraju? Bo to co innego Ruski, co innego Niemiec, co innego Żyd, co innego Arab. co innego Francuz…
— Amerykanie.
— Amerykanie…! Im to by można ze świńskiego koryta dać i też by zeżarli. Już ja dobrze wiem, jakie oni obrzydliwości jedzą, dla nich się nawet starać nie warto. Chyba że polskiego pochodzenia?
— Polskiego.
— A, to można. I nawet tym bardziej.
— No więc właśnie. Ale to nie koniec. Po pierwsze, ile pani Bogusia zejdzie poniżej trzydziestu złotych, z tego dla pani połowa. A po drugie, ja się osobiście założyłem o dużą sumę, pięć tysięcy, jak wygram, dzielimy się pół na pół. Założyłem się, że trzydziestu pani Bogusia nie sięgnie, bodaj o jeden grosz poniżej, a już wygrana nasza, i że wszystkim będzie smakowało. Zaraz po piętnastym ma to być, dziewiętnastego.
— I gdzie to ma być urządzone? Bo nie u mnie przecież?
— Skąd, u jednego takiego, nawet blisko, nowy dom postawił przy Bluszczańskiej, duży. całkiem urządzony, z ogrodem…
— Żona tam jest i dzieci?
— Dzieci na wakacjach, a żona owszem, ale to malarka, pracownię ma na strychu, takie atelier, i ja osobiście wątpię, czy ona w ogóle wie, gdzie w tym domu jest kuchnia…
— To kto gotuje?
— Gosposia, przeważnie tylko dla dzieci, bo on na mieście jada, a ona w ogóle byle czym się żywi. I taka dziewczyna do sprzątania przychodzi, w razie czego też pomoże. Zakupy się dowiezie, sam załatwię…
— Zakupy to moja rzecz, bo na tym wszystko polega — rzekła stanowczo pani Bogusia, żywo już zainteresowana eksperymentem. — Tylko dowieźć, owszem, będzie trzeba. I najmniej dzień wcześniej zacząć…
Nim zasiadła w swoim okienku, sprawa została ustalona.

Koło ósmej wieczorem dom Chlupa opustoszał, Tadzio bowiem udał się do siebie po rzeczy, a rodzina Karpiowskich już wcześniej odjechała z grzeczności, wiedząc doskonale, że ich dłuższy pobyt w gościnie bez racjonalnego powodu byłby nader źle widziany. Dzieci same spożyły kolację, o która zdążyła zatroszczyć się Elżbieta.
— Mam nadzieję, że maja strusie żołądki i nic im nie zaszkodzi — mruknęła w przestrzeń nad kierownicą, starając się taktownie nie spoglądać w lusterko wsteczne i nie widzieć ojca i Krystyny we wzajemnych objęciach. — O Boże, dojedźmy wreszcie do domu…
Karpiowski bez opamiętania dawał folgę swojej świeżo odzyskanej pamięci, wykrzykując rozmaite wyrazy uczuć i snując płomienne wspomnienia. Krystyna zdołała nawet pomyśleć, że chyba czegoś odzyskał za dużo, bo przedtem kochał ją wprawdzie, ale nie aż tak dziko i namiętnie. Nie zmartwiła się tym zbytnio, rozumnie przewidując, że za jakiś czas ten szał mu trochę przejdzie.
Karpiowski rozszerzył zakres nowego szczęścia.
— I w pracy, macie pojęcie…? Za pięć dni,’ przecież ja tam wszystkich znam, wszystko pamiętam, wiem, co robiłem! Teraz właśnie, w sierpniu, miało się sfinalizować duże zlecenie tu, w Warszawie, bez tych podróży po całym kraju! Sam zaczynałem pertraktacje, trochę za miękki byłem, ale niech tam, biorę…!
Gdyby nie bezwzględna konieczność dokładnego omówienia sytuacji istniejącej, zapewne cała noc przeszłaby na wspominaniu przeszłości, bo Karpiowskiemu przypominanie sobie osób i wydarzeń sprawiało szalona przyjemność. Elżbieta i Krystyna zdołały go wreszcie wspólnymi siłami u temperować.
Bez Bubla mieli spokój.
— W nerwach teraz będę czekała, czy ta teczka tam jest — powiedziała Krystyna. — Bo chyba bez sprawdzenia nie ma sensu grzebać w całej reszcie domu?
— Pewnie, że nie ma — przyświadczyła Elżbieta i otworzyła puszkę z jedzeniem dla kota. — Skoro ojciec mówi…
— A otóż właśnie przestałem być pewien — wyznał ze skruchą Karpiowski. — Teraz już dokładnie pamiętam, co Seweryn do mnie tamtego wieczoru powiedział, parę miejsc wymienił i wcale nie te szafę na pierwszym miejscu. Na przykład, pod łóżkiem w gościnnym pokoju…
— W którym? — warknęła Elżbieta. — Tam jest parę gościnnych pokoi!
— Nie straszcie mnie — poprosiła Krystyna — Czy zaglądaliście pod łóżka w gościnnych pokojach? Bo mnie się wydaje, że nie…
— …Ja nawet nie wiedziałem przedtem, że tam są jakieś pokoje gościnne — kontynuował Karpiowski. — Teraz już wiem. Znam dom Seweryna lepiej niż ta cała Bogusia, bawiliśmy się tam obaj jako małe dzieci, jak do mnie mówił, w oczach miałem te wszystkie miejsca… Czy w tych pokojach było posprzątane…?
Krystyna i Elżbieta spojrzały na siebie.
— Opamiętajmy się — powiedziała surowo Elżbieta.
— Cokolwiek ona robiła, tej teczki nie znalazła, bo jak to sobie wyobrażacie? Gdyby znalazła, do tego stopnia nic by po sobie nie pokazała?
Popatrzyli teraz na siebie wzajemnie wszyscy troje. Odpowiedź nie była potrzebna, taka powściągliwość przerastała siły pani Bogusi, w tej kwestii nikt nie miał wątpliwości.
— No tak, ale nie polecimy tam teraz grzebać pod łóżkami — westchnął Karpiowski. — Nie widzę pretekstu. Musimy zaczekać…
— …aż Tadzio sprawdzi w szafie — dokończyła za niego Krystyna. — W Tadziu cala nadzieja.
— Żeby chociaż miał tyle przyzwoitości, żeby od razu zadzwonić! — zirytowała się Elżbieta. — Wszystko jedno, o jakiej porze, jak tylko się wprowadzi… Chociaż nie, cholera, ta szafa jest zamknięta!
— Gorzej — powiedział grobowo Karpiowski. — Ona mu zabrała także klucz do pokoju. W moich oczach. Ogłuszony byłem, ale widziałem. I z tym kluczem pojechała do pracy…

* * *

Dojeżdżając do rodzinnego domu, Tadzio przypomniał sobie o Bożence. Niewątpliwie była ostatnią osobą na świecie, jaką chciałby teraz właśnie spotkać. Pomyślał szybko i z nikłą nadzieją, że może uda mu się zakraść po cichu, podejść od tyłu, przez werandę i balkon, szybko spakować garderobę, książki i parę innych drobnostek, po czym tą sama drogą opuścić budowlę. Matkę o zmianie adresu zawiadomi w ostateczności telefonicznie.
Zatrzymał samochód w wąskim przejeździe pomiędzy sąsiadami i dalej udał się piechotą. Istniała jeszcze możliwość, że Bożenki w ogóle nie ma, spędza wieczór gdzie indziej…
Niestety, była. Sytuacja jednakże prezentowała się dość korzystnie, cała rodzina bowiem zasiadała właśnie do kolacji w jadalni. W kuchni wspólnych posiłków nie spożywano, bo brakowało tam miejsca dla sześciu osób, a razem z Tadziem nawet siedmiu.
Zajrzawszy ostrożnie przez otwarte okno, cichutko przemknął na tyły domu. Przypomniał sobie, że w ogrodzie powinna leżeć drabina, odnalazł ja dość szybko, delikatnie i bezszmerowo przystawił do otwartego okna na piętrze, okno należało do wspólnej sypialni matki i hydraulika, wspiął się zręcznie i wlazł do środka. Wyjrzał na schody, przez chwile słuchał głosów z dołu, po czym ruszył do swojego pokoju, na strych, starannie omijając skrzypiące stopnie. Które z nich skrzypią, wiedział doskonale.
Kiedy schodził z dwiema wielkimi torbami podróżnymi w rękach, na pierwszym piętrze natknął się na wychodzącą z sypialni matkę.
— A to co? — zdziwiła się pani Halusia. — Co ty ro… Rzuciwszy torby. Tadzio czym prędzej przyłożył palec do ust, a potem odwrócił rodzicielkę i wepchnął ją z powrotem do sypialni.
— Cicho! Nic nie mów! Zaraz ci wszystko powiem, wcześniej nie miałem kiedy, tylko cicho!
Pani Halusia zdziwiła się bardziej.
— Dlaczego? Co się stało?
— Nic. Wyprowadzam się…
— No co ty, synku…
— Czekaj, mamo, mówię przecież, że powiem. Tylko niech nikt inny nie słyszy. Przenoszę się do domu po ojcu…
— Dziedziczysz…? — ucieszyła się pani Halusia.
— Ale jakie tam dziedziczysz, dziedziczysz i dziedziczysz, co się tak wszyscy uparli, czy ja jestem hiena cmentarna? Nic nie dziedziczę, tylko chcę się stad zmyć…
Pani Halusia przyjęła informacje jako cios, lekki, ale za to w samo serce.
— Synku…! Jak to…? Dlaczego…?! Źle ci przy matce…?!
— O, jak rany, mamo, posłuchasz przez chwilę spokojnie?! Przestań mi przerywać! Nie przy matce mi źle. Tylko przy tej… No dobra, powiem, wujcio Bronek nie słyszy. a wcale nie chce mu robić przykrości. Bożenka zaczęła się mnie czepiać, istna pijawka, komu do łba wpadło, że ja się mam z nią żenić…?!
— A co? Nie chcesz?
— Ależ za skarby świata! Wolałbym się powiesić!
Pani Halusia zmartwiła się wyraźnie.
— No popatrz, a myśmy myśleli… Bożenka tak coś mówiła, że się kochacie… No, myśmy byli nie od tego, dlaczego nie. Broneczek się ucieszył, posag ma dla niej, jeszcze po matce…
— Mam gdzieś jej posag. Za nic! Myślałem, że to głupie żarty, a tu się okazuje, że ona mi pętlę na szyję zakłada! Mowy nie ma! I nie chce wcale żadnych awantur i czepiania, wynoszę się i po krzyku. I nie wrócę, póki ona sobie innego frajera nie złapie, żeby już nie było żadnych wątpliwości.
— No popatrz, a ona taka ładna…
— Była ładna, póki z niej żmija jadowita nie wyszła — rzekł Tadzio twardo, z chmurna twarzą. — Ja ją za siostrę uważałem, a teraz patrzeć na nią nawet nie mogę…
Pani Halusia była jednostka uczciwa i całe życie szła prosta drogą.
— Spałeś z nią? — spytała z niepokojem, ale bez żadnego oporu.
Tadzio wzniósł ręce ku niebu z takim rozmachem, że mu w stawach trzasnęło.
— O. chwałaż Bogu, nie! — wykrzyknął dziękczynnie.
— Do głowy mi to nawet nie przyszło, chociaż ona… tego… no… Ale myślałem, że się wygłupia. Całe szczęście, że to kretyństwo się nie przytrafiło!
— Szkoda. Znaczy, pewnie, że szczęście, skoro jej nie chcesz. Szkoda. Ale może to i lepiej. To taka dobra dziewczynka i gospodarna… No, aleja cię, moje dziecko, przymuszać nie będę. Tylko, czy to musisz tak zaraz…? Ale…! I w nocy cię przecież nie było, to gdzieś ty się podziewał?
Tadzio nie odpowiedział od razu, nadstawił ucha, wyjrzał za drzwi, zgarnął swoje torby z podestu i wniósł do sypialni. Tak czy inaczej, tędy właśnie zamierzał wychodzić.
— Nie chcę, żeby kto widział — mruknął. — Nie było mnie, owszem, u znajomych nocowałem, właśnie po to…
— A Bożenka pół nocy czekała, taka zmartwiona… — wyrwało się pani Halusi.
— Aaaa…! I to od niej wszyscy wiedza, że mnie nie było, co? Mamo, sama widzisz! Wolę w więzieniu siedzieć niż z ta rosiczką jeden dzień jeszcze spędzić!
— Z jaką rosiczką?
— Jak to, nie wiesz? Roślinka taka. Co złapie, to zeżera.
— Bożenka tak znowu dużo nie jada — zauważyła pani Halusia z lekkim roztargnieniem, bezskutecznie usiłując rozważyć sytuację na poczekaniu.
Tadzio zwątpił, czy się z matką dogada. Przeniósł swoje bagaże pod okno z drabina.
— No i w każdym razie do pracy będę miał bliżej — oznajmił stanowczo. — Wpadnę tu czasem, ale mamo, przedtem zadzwonię i ty mi powiesz uczciwie, kiedy jej nie będzie. Nie chcę żadnych awantur, nie lubię.
— To po ojcu masz — westchnęła pani Halusia. — I po mnie. Ja też nie lubię.
Zważywszy ilość osób płci męskiej, jakie dostały od niej niegdyś po mordzie, można by uznać, iż działała wbrew własnym skłonnościom i upodobaniom. Tadzia przy tym nie było, nie zaprzeczył zatem.
— Że ona kota dostała, nie moja wina — podkreślił z naciskiem. — I nic się nie martw, ja się już nie zdemoralizuję, dorosły się zrobiłem ostatnio. I w ogóle całkiem wcale nie chciałem na ten temat gadać, bo głupio trochę, ostatecznie normalna rzecz, że dorosły gość na swoje idzie, a nie matce na karku siedzi, ale jak masz jakieś bzdety podejrzewać, no to ci mówię. I najlepiej nikomu nie powtarzaj, żeby nie było niepotrzebnych zadrażnień. Do pracy mam bliżej, darmo mieszkam i cześć.
Wciąż niepewna, jak się odnieść do sprawy, w gruncie rzeczy nie bardzo wstrząśnięta, pani Halusia pogodziła się z decyzją syna. Podała mu nawet torby przez okno. żeby je zniósł po drabinie. Mignęła jej wprawdzie myśl o schodach i drzwiach wyjściowych, jako naturalnym sposobie opuszczania domu. a także coś tam o złodziejach, którym drabina pokazuje drogę, ale tyle tematów naraz to było dla niej za wiele. W dodatku Tadzio drabinę zabrał i od razu ułożył pod ogrodzeniem, usuwając jeden problem z ludzkich oczu. Pomachała mu ręką na pożegnanie.
Z dołu dobiegło wezwanie, zabrała zatem pigułki na trawienie, po które tu przyszła, i wróciła w rodzinne grono.
Cała ta pogawędka matki z synem potrwała ładne parę minut. Przedtem co najmniej pól godziny Tadzio spędził na pakowaniu. Razem wziąwszy, zajęło to cały czas kolacji.
Bez żadnych przeczuć Bożenka wyszła przed dom od strony ulicy, tak jak wychodziła już w dniu dzisiejszym Bóg wie ile razy. niecierpliwie wyglądając powrotu Tadzia, który od przedwczorajszego wieczoru znikł jej z oczu. Był już najwyższy czas, żeby wrócił, usprawiedliwił się i wysłuchał, co ona o tym myśli. Zatrzymała się przy furtce i popatrzyła w obie strony.
W tym samym momencie Tadzio z torbami w rękach wychylił się zza węgła domu i ujrzał niebezpieczeństwo.
Pomyślał, co prawda, że przecież tu, na ulicy, publicznie, wśród ludzi, ona karczemnej awantury robić nie będzie, ale wolał nie ryzykować. Cofnął się czym prędzej. Mógł właściwie wyjść z ogrodu każdą stroną, przez któregokolwiek z sąsiadów, wszystkie ogrodzenia od dzieciństwa były mu doskonale znane i świetnie wiedział, jak je forsować, ale tym razem przeszkadzały mu trochę torby, wielkie i ciężkie. Miał w nich cały swój osobisty dobytek, z wyjątkiem kożuszka, butów narciarskich i nart. Zastanawiał się przez chwilę, co zrobić, bagażu młoda megiera nie miała prawa zobaczyć, zdolna była do tego, żeby go poszarpać na strzępy… W ułamku sekundy oczyma duszy ujrzał się w ocalałych szczątkach mienia, w tym co ma na sobie oraz w kożuszku i z pełnym oprzyrządowaniem narciarskim. Teraz, w lipcu, wśród willi i ogrodów, ale jednak na miejskiej ulicy…
Ukryć to zatem przed nią. Najlepiej ukryć także i siebie…
Bożenka wyszła przed furtkę i wolnym krokiem ruszyła w prawo, tam. skąd Tadzio powinien był przyjechać. Gdyby w tym momencie odwróciła głowę, ujrzałaby go, przytulonego do ściany budynku, z pewnością doskonale widocznego przez rzadki żywopłocik. Nie odwróciła jednak, zniknęła za srebrnym świerkiem sąsiada.
Tadzio przeskoczył trawnik z chodniczkiem pośrodku i wbił swoje torby w krzaki porzeczek pod samą siatką. Po czym, uwolniony od ciężaru, skoczył kawałek dalej i skrył się za kępą bzu. Uczynił to w ostatniej chwili, Bożenka właśnie wracała i tym razem spojrzała w głąb ogrodu. Nic nie zwróciło jej uwagi, zatrzymała się znów przy furtce przodem do ulicy.
Od strony domu dobiegły Tadzia głosy młodszego rodzeństwa. Wepchnął się głębiej w kępę bzu, w pełni świadom, iż jego obecność dzieci rozgłoszą radośnie i gromko, dzięki czemu wszystkie podchody pójdą na marne. Zastanowił się, czy będzie musiał tak przesiedzieć cała noc…
O wpół do jedenastej nie tylko dzieci, ale także ich rodzice poszli spać, w ogrodzie zapanował spokój i tylko jedna Bożenka uparcie trwała na posterunku. To tkwiła w furtce, to przechadzała się tam i z powrotem, nie dochodząc na szczęście do miejsca, gdzie Tadzio zostawił samochód. Ciemność pozwoliła Tadziowi zmienić pozycję, a nawet miejsce, co przyszło mu z dużym trudem, ponieważ zdrętwiał kompletnie. Sam, luzem, mógł uciec już dawno temu, pozostawała jednakże kwestia bagażu. Strasznie głupio ukrył te torby, za blisko ulicy, jak skończony kretyn, nijak nie zdoła ich wydobyć, póki ta wybrakowana hetera nie wejdzie do domu.
Wybrakowanej heterze żelazna kondycja fizyczna widocznie trochę sklęsła, bo wreszcie weszła. Tadzio stwierdził, że do kuchni, skąd przez okno miała widok na pilnowaną furtkę. Skorzystał z okazji, wyrwał torby z porzeczek, popędził w głąb ogrodu, przerzucił je na posesję sąsiada, przelazł sam, podrapał za uszami dwa znajome psy, przelazł przez następne ogrodzenie i nareszcie znalazł się przy samochodzie.
Dzięki tym wszystkim przeciwnościom do ojcowskiego domu dotarł zaledwie kwadrans przed dwunastą. Po drodze zdołał zebrać myśli i po pierwsze odgadł, że. skoro Bożenka z uporem czekała na jego powrót, matka o wyprowadzce nie powiedziała ani słowa, po drugie zaś uświadomił sobie, że urocza pani Bogusia nie zostawiła mu żadnych kluczy. Ani od domu, ani od pokoju, ani od furtki, z tym że to ostatnie nie miało większego znaczenia, ponieważ zamek przy furtce od dawna był zepsuty i wszyscy dzwonili wyłącznie przez uprzejmość. Mimo owego zaniedbania pani Bogusia przez chwilę wydawała mu się istotą uroczą z jednego zasadniczego powodu, mianowicie nie zamierzała go poślubić.
Wstawił samochód do szopy, wywlókł z bagażnika swoje torby i ustawił je pod wewnętrznymi drzwiami, z pewnym trudem powstrzymując się od otwarcia zamka zwyczajnym wytrychem i wniesienia ich do środka. Postanowił udawać, że dom bez kluczy jest mu niedostępny. Po czym, bez pośpiechu już i z dużą ulgą, obszedł budowlę dookoła dla rozruszania zastygłych w bzie mięśni.
Dzięki czemu wracająca do domu pani Bogusia ujrzała pasierba w roli odpowiedzialnego strażnika, rzetelnie pilnującego posiadłości i samej sobie złożyła gratulacje. Głupi ten Tadzio musiał być, skoro tak uczciwie odwalał obowiązki, ale to tym lepiej. Doskonale wybrała dozorcę!
— Tadzio sobie wniesie rzeczy, bo chyba przywiózł? — rzekła łaskawie. — A tu klucze, niech już trzyma. To po ojcu. I przy otwartym oknie niech Tadzio śpi. żeby, w razie czego, hałasy usłyszeć. Kolację Tadzio jadł?
Kolacji Tadzio nie jadł, bo u pani Bogusi nie zdążył, a pobyt w rodzinnym domu spędził po większej części w zaroślach. Poczuł się zdecydowanie głodny. Niepewny, czy wypada przyznać się do zbyt dobrego apetytu, zaczął bąkać coś niewyraźnego.
Pani Bogusia jednakże też była głodna, poczęstowała go zatem i wspólny posiłek przebiegł w przyjacielskiej atmosferze, głównie dzięki zmęczeniu obydwojga biesiadników. Żadnemu z nich nie chciało się rozmawiać i żaden kontrowersyjny temat pojawić się nie zdołał.
Około pierwszej w nocy Tadzio został wreszcie sam w udostępnionym mu gabinecie ojca, razem ze swoimi torbami. Na wszelki wypadek w pierwszej kolejności przygotował się do snu. wziął prysznic, posłał kanapę i włożył piżamę. Potem wytknął głowę za drzwi i posłuchał z uwagą.
Wszystkie odgłosy wskazywały, że cały dom śpi. Cofnął głowę, zamknął drzwi na klucz i przystąpił do zamkniętej szafy. Nadszedł moment kulminacyjny.
Już w dziesiątej minucie wysiłków zdołał ją otworzyć. Musiał to uczynić tak, żeby, broń Boże, nie uszkodzić zamka, bo to pani Bogusia natychmiast by dostrzegła. Delikatnie, ostrożniutko, uchylił jedno skrzydło i dokładnie w tej samej sekundzie rozległo się ciche skrzypnięcie i równie ciche, ale bardzo wyraźne pukanie do drzwi na korytarz.
Tadzio nie zamarł, nie znieruchomiał i nie zdrętwiał. Jednym płynnym gestem zamknął uchylone skrzydło i zamknął je właściwie dobranym wytrychem. Przemykając ku swoim drzwiom zewnętrznym, schował wytrych do kieszeni kurtki od piżamy. Nie zadając żadnych głupich pytań, przekręcił klucz i otworzył drzwi.
Za nimi stał dziko przejęty Staś.
O zakwaterowaniu starszego brata w gabinecie po ojcu wiedział, oczywiście, doskonale. Zemocjonowany był tym do tego stopnia, że najpierw postanowił w ogóle nie kłaść się spać, tylko na niego czekać, potem, żeby nie nasuwać jakichś podejrzeń siostrze, zdecydował się symulować układanie się do snu, potem wcale nie mógł zasnąć, a potem budził się co chwila od byle czego. Przecknął się na warkot podjeżdżającego samochodu, następnie usłyszał wejście matki do domu i dwa głosy na dole, później głosy na górze, przeczekał macierzyńską kontrolę, udając, że śpi głęboko, omal przy tym nie zasnął naprawdę, wreszcie, siedząc na podłodze pod własnymi drzwiami w pozycji możliwie niewygodnej, żeby już mieć pewność czuwania, doczekał chwili, która wydała mu się właściwa. Po czym delikatnie zapukał do Tadzia.
Tadzio bardzo lubił Stasia, ale raczej nie w tej chwili. Bez względu na wszystko i niezależnie od uczuć, wolał jednakże konwersować z nim w pokoju niż na schodach, gdzie każdy dźwięk rozchodził się przesadnie łatwo. Wpuścił go do środka i zamknął za nim drzwi, znów na klucz.
— No i co? — wysyczał rozpłomieniony Staś.
— Tobie odbiło? — zgorszył się szeptem Tadzio. — O co biega?
— No, szafa. Zaglądamy do szafy?
— Teraz? Owsiki ci się pod sufitem zaległy?
— No a kiedy? W dzień matka…
— Puknij się. Do pracy przecież idzie i na zakupy…
— A coś ty, jak jej nie ma, ten kleszcz zostaje i radary wystawia.
— Jaki kleszcz?
— Agatka. Taka siostra to jak wrzód na tyłku, z dwojga złego już matkę wolę. Tylko teraz, one śpią.
— Primo, przestałem właśnie wierzyć, że śpią. A secundo, cisza tu dookoła, aż się niedobrze robi. a to zamknięte.
— No co ty? — zgorszył się teraz Staś, również szeptem. — Nie mów mi, że otworzyć nie potrafisz!
— Potrafić, potrafię, ale ci nie zagwarantuję, że nie zaszczęka albo nie trzaśnie. Wolę klucz dostać, legalnie. A w ogóle cicho bądź i słuchaj, co mówię, musiałem twojej matce zaprzysiąc na własne zwłoki, że cię tu wcale nie wpuszczę. Inaczej klucz od pokoju mi odbierze i za bramkarza osobiście robić będzie, dla mnie to marne kwiaty. Niech ręka boska broni, żeby cię tu wypatrzyły! Albo ty leżysz, albo ja. albo obaj razem.
Staś o przysiędze nie wiedział i zmartwił się teraz bardzo. Słuszność argumentacji uznawał, ale niecierpliwość płonęła w nim niczym smolna żagiew. Z najwyższym trudem zdobywał się na szept, skłonny raczej do okrzyków emocji.
— O, jak rany, to co będzie?
— Zaraz ci powiem, co będzie. Tylko spokój może nas uratować. Dzisiaj się wygłupiać nie będziemy, najpierw ja wyjdę i popatrzę, czy droga wolna, w razie czego będę udawał, że tak mnie do kibla ciągnie, a ty będziesz podglądał. Kiwnę na ciebie i wtedy ty do tego kibla polecisz, posiedzisz tam trochę, wodę spuścić pamiętaj, i potem na paluszkach, bez pośpiechu, do siebie. A jutro się dogadamy przy robocie. Gra?
— Rany, całe wieki czekać! — westchnął Staś, bezgranicznie rozczarowany, ale posłuchał głosu rozsądku.
Jak zostało zaplanowane, tak zrobili. Agatka obudziła się oczywiście, na szczęście jednak z lekkim opóźnieniem. Znała odgłosy domu, posłuchała, rozpoznała kroki brata, szczęknięcie klamki w drzwiach łazienki, odczekała dłuższą chwile, dźwięki były w porządku, kroki udały się do jego pokoju i zamknęły za sobą drzwi. Po czym wszystko ucichło, znów mogła spokojnie zasnąć.
Tadzio zapalił papierosa i dobry kwadrans przesiedział przy otwartym oknie, walcząc ze snem. Zastanawiał się. jak długo wytrzyma ten osobliwy tryb życia. Poprzedniej nocy spał ledwo trzy i pół godziny, potem miał dzień pełen wrażeń, teraz znów, druga dochodzi, a on ma przed sobą delikatne wysiłki. Może by i kropnął się spać, machnąwszy ręką na obowiązki, gdyby nie obraz Elżbiety, majaczący w tle…
Ciszy w domu posłuchał ponownie z jeszcze większą uwagą. Wyjął z kieszeni wytrych.
Nigdy w życiu niczego nie otwierał równie ostrożnie, jak owych cholernych drzwi szafy. Z całego serca pożałował, że nie zabrał ukradkiem z kuchni odrobiny masła albo oleju. Pomyślał o oleju silnikowym w samochodzie, nie, to na nic, musiałby przechodzić przez cały dom, pomyślał, żeby jednak przełożyć to na jutro, kupi masło na mieście, twarz Elżbiety znów pojawiła mu się przed oczami…
Powolutku, po milimetrze, drzwi szafy otwarły się wreszcie bez żadnego hałasu. Drugie skrzydło poszło jakoś łatwiej. Zachłannym wzrokiem Tadzio spojrzał w głąb.
Wędki. Krótkie, długie, składane, bambus, tworzywo sztuczne… Rany boskie! Co za cuda ojciec miał…! Kołowrotki, półki pełne przynęty, haczyki, żyłki na szpulach, zwoje siatki… Harpun…!!! Fantazja, istny magazyn…!
Dopiero po długiej chwili, zafascynowany widokiem, mimo iż wędkarstwo nie stanowiło zasadniczego sensu jego życia i stanowiło tylko zwykłą przyjemność, przypomniał sobie, po co tu zagląda i czego szuka. Popatrzył niżej. Podbierak, długie gumiaki, saperki, stare portki, cały chłam nie do rozpoznania w pierwszej chwili. Rozgarnął to ręką, uniósł nieprzemakalna kurtkę i pod nią ujrzał coś. Cały narożnik czarnej, mocno podniszczonej teczki…
Tym razem znieruchomiał na dłuższą chwilę z bijącym sercem. Prawie bał się sprawdzić. Odłożył kurtkę byle gdzie, pochylił się, drżącą dłonią pociągnął za narożnik. Ciężkie to było. nawet nie drgnęło. Wybuchła nagle szaleńcza niecierpliwość nie przytłumiła w Tadziu ostrożności, nie szarpał, nie wyrywał tego z hałasem spod góry przedmiotów, opanowując doznania, z zaciśniętymi zębami, delikatnie i bez szkodliwego pośpiechu poodkładał na bok cały śmietnik, odkrył ucho. Urwane…
Okazało się nagle, że musi otrzeć pot z czoła. Jezus Mario, znalazł czy nie…?
Znalazł. Wygrzebał wreszcie z dna szafy upiornie ciężką teczkę, starą, czarna, bardzo wypchaną i z urwanym uchem.
Zamknięta była na zwyczajny zameczek i dwa zapięte paski. Musiał do niej zajrzeć, nie mógł się już teraz wygłupiać z jakimś tam taktem i dyskrecją…
Ani Karpiowski. ani jego wspólnik nie pofatygowali się nawet z zasłonięciem wstrząsającej zawartości. Pod odchylona klapą ukazały się paczki studolarówek w banderolach, poupychane ciasno, choć niezbyt pieczołowicie, przy pewnym uporze zmieściłoby się tam ich więcej. Tadziowi jednakże ta ilość wystarczyła najzupełniej, nie grzebał w nich, nie szukał złota na dnie, osłabł z ulgi i najzwyczajniej w świecie usiadł na podłodze ze skarbem w objęciach.
Znalazł…
Po ładnych paru minutach tego siedzenia pod szafą w relaksującym upojeniu zaczął na nowo myśleć, i to nawet myśleć dość racjonalnie. Znalazł tę forsę Karpiowskiego, zgadza się, była tu, na przechowaniu u jego ojca. Nikt w tym domu nie może się o tym dowiedzieć. Należałoby teraz ją wynieść i oddać właścicielowi, sprawa pozornie prosta, tylko jak to uczynić w tajemnicy? Do kieszeni jej nie wetknie, luzem w ogóle mowy nie ma, za dużo było o niej gadania, a dzieci w ogóle znają ją osobiście, owinąć czymś, zapakować…? Odpada. zbyt potężny stanowiłaby pakunek i zbyt ciężki. Mógłby ją wepchnąć do jednej ze swoich toreb podróżnych, ale jak uzasadnić wynoszenie czegoś, co zaledwie przed paru godzinami przyniósł? Do pracy mu potrzebne…? Bzdura, pracuje umysłowo, do jakiej umysłowej pracy niezbędny może być taki ciężar wielkich rozmiarów? Nikt tu nie jest aż tak głupi, żeby w podobny idiotyzm uwierzyć. Musiałby najpierw coś z tej pracy przynieść, poudawać, że nad tym pracuje, a potem zanieść z powrotem i wtedy owszem, nikogo by nie obeszło. Rzecz do załatwienia… Albo po prostu i zwyczajnie ukraść, wynosząc, kiedy nikt nie będzie widział, i tak byłoby chyba najlepiej. Wynieść z pustego domu w dzień, względnie z pełnego w nocy, jak inteligentny i zręczny włamywacz, ale tu istnieje zgryzota, bo sen te dzieci mają dziwny i Bóg raczy wiedzieć czy nawet w tej chwili któreś z nich nie podgląda. Światło w jego pokoju widać pewno w szparze pod drzwiami, trzeba to będzie zabezpieczyć na przyszłość…
Teczka zaczęła go ugniatać w kolana i w brzuch, co zmieniło nieco kierunek jego myślenia. Nie mógł tak z nią przecież siedzieć do rana! Skoro nie dawało się jej usunąć stąd od razu, należało ja ukryć aż do właściwej chwili. Szafa już odpada, przepadło, obiecał Stasiowi podstępne zaspokojenie jego namiętności i obietnicy musi dotrzymać, żeby nie wiem co. inaczej zrobi sobie śmiertelnego wroga z własnego przyrodniego brata. Będzie mieszkał w gnieździe żmij!
Zaniepokoiło go nagle przypomnienie, że w przekonaniu dzieci miała to być przecież teczka z narzędziami. Narzędzia żaden problem, skombinuje jakiekolwiek, ale powinny być wyjmowane z teczki! Kupić drugą…? No owszem, dlaczego nie. przełożyć wszystko do tej drugiej, a ta pierwsza, znajoma, posłuży do kamuflażu… No zaraz, ale może, zamiast przekładać do innych opakowań i wynosić hurtem, przełożyć zwyczajnie do kieszeni i wynieść po kawałku…? I co, będzie latał do pracy z tysiącami dolarów…?! I do jakich kieszeni w ogóle, jest upalne lato, w samej koszuli człowiek chodzi, a co to za kieszenie w dżinsach, niechby chociaż jaka kurtka…!
Racjonalne w pierwszej chwili myślenie Tadzia mocno zmętniało. Z rozłażących się rozważań uściślone pozostało tylko jedno: musi to schować na razie bardzo porządnie i już nie w szafie…
W ostatecznym rezultacie o niezbyt wczesnym poranku obudziło go energiczne łomotanie do drzwi. Poderwał się, przytomniejąc błyskawicznie, i stwierdził, że noc spędził wprawdzie jak należy, na kanapie, ale za to czule przytulony do wypchanej teczki, odrobinę woniejącej rybami.
Za drzwiami odezwał się rześki głosik Agatki.
— Mamusia mówi, że jest śniadanie, a potem już nie będzie, więc lepiej chodź prędzej! Ja słyszę, że już się obudziłeś! Ja ci radzę, pośpiesz się!
— Tak jest! — odkrzyknął Tadzio dziarsko. — Moment, tylko się trochę ubiorę!
Wrzucenie na siebie trzech sztuk garderoby nie nastręczało trudności, przekleństwo stanowiła teczka. Tajemniczy głos mówił mu, że Agatka twardo tkwi pode drzwiami, grzecznie i chciwie oczekując chwili, kiedy będzie mogła zajrzeć do wnętrza pomieszczenia. Komunikat Stasia o wrzodzie w postaci siostry stał mu się nagle dziwnie bliski. Nie widział na razie innego sposobu ukrycia kłopotliwego przedmiotu, jak tylko we własnej torbie, częściowo zaledwie opróżnionej, jednym gestem wywalił z niej stos książek na podłogę, na ich miejsce wepchnął teczkę i całość potężnym kopem wbił pod kanapę. Nie zmieściło się w pełni, duży kawałek wystawał, na szczęście była to strona książkowa, w której dzieło o instalacji zdalaczynnej, opartej na ciśnieniu naturalnym wód głębinowych, nie musiało wzbudzić w Agatce nieopanowanej namiętności.
Przy śniadaniu, któremu nie miał nic do zarzucenia, odzyskał resztę zdrowych zmysłów. Zdecydował się zaryzykować. Pokój zamknie zgodnie ze stanowczym rozkazem, pani Bogusia tam nie wejdzie, powstrzymywana wstrętem. Staś, łypiący na niego porozumiewawczym okiem, zachowa chyba umiar. Agatka zaś włamać się nie zdoła. Elżbieta przyleci, ponaglona telefonicznie, a on sam urwie się znowu wcześniej. Ma nadzór autorski, całe szczęście, legalnie musi jechać na skraj miasta i sprawdzić w praktyce projektowane zmiany, żadna siła nie wyliczy, ile czasu sprawdzał. Chyba się uda…
Do Elżbiety udało mu się zadzwonić dopiero z biura.
— Jezus kochany, ludzkich uczuć nie masz! — wykrzyknęła z oburzeniem, zaledwie zdążył się odezwać. — Dlaczego dopiero teraz…?! I CO…?!!!
— I wszystko — odparł Tadzio pośpiesznie. — Znalazłem ją!
Elżbietę po drugiej stronie chyba zamurowało, mógł zatem kontynuować.
— Co przeżyłem, to moje. Wściekły wieczór i wściekła noc. Nijak nie mogłem zadzwonić wcześniej, cholera, kupię komórkę. Cała rodzina na ręce mi patrzyła i w zęby, tam jest tylko jeden telefon i nie przenośny. Nie uzgodniliśmy żadnego szyfru, a trzeba było, ale nic, grunt, że jest…
Elżbieta częściowo odzyskała głos.
— I GDZIE…?!!!
— Tam gdzie powinna być. W szafie. Od razu ci powiem, sprawdziłem, to ta, zawartość nietknięta. Ale są problemy…
— Czekaj. Niech przyjdę do siebie. Do Krystyny trzeba zadzwonić… Tato!!!
Tadzio przyłożył słuchawkę do lewego ucha, bo w prawym mu zadzwoniło. Karpiowski najwidoczniej pojawił się w pobliżu.
— Tato, ona jest! Twoja teczka! Tadzio ją znalazł! W szafie była, dobrze zgadłeś! Jest! Tadziu, i co? Gdzie ja masz? Wziąłeś ze sobą? Przyjeżdżaj natychmiast!!!
— Przeciwnie — powiedział Tadzio twardo, z naciskiem i wielka energią. — To ty musisz natychmiast jechać tam, a pretekst wymyśl, jaki chcesz, razem jedźcie z panem Henrykiem, ja nie zdołam dobić wcześniej niż o wpół do pierwszej, możecie udawać, że przyjadę za chwile i na mnie czekacie. Ona tam została, w moim pokoju, znaczy w ojca pokoju, zamknięty jest na klucz, ale strzeżonego pan Bóg strzeże…
— DLACZEGO…?!!!
— Z musu. Nie złośliwie i nie dla śmiechu. Niech tam nikt się nie pęta, przypilnujcie dzieci! Smoczyca wawelska idzie do roboty na drugą. Ja już tu coś muszę, bo inaczej nie zdążę…
— Bubel… — powiedziała martwym głosem Elżbieta, odkładając słuchawkę. — Bubel rano wyleciał, on tam przyjdzie. Znajdzie wszystko, zanim zdążymy kichnąć… Jedziemy tam natychmiast! Zaraz. Krystvna…
Karpiowski zdenerwował się prawie tak, jak owego wieczoru, kiedy wspólnik przyniósł mu pieniądze. Beztroska pogoda ducha opuściła go w dużym stopniu, wypchnięta ze stanowiska przywróconą pamięcią. Krystyna po drugiej stronie przewodu telefonicznego prawie dostała szału i. nie zdając sobie sprawy z tego, co czyni, przyjęła do druku utwór śmiertelnie zdumionego debiutanta, który wszystkiego się spodziewał, tylko nie takiego sukcesu. Elżbieta pogoniła ojca, w pół godziny później znaleźli się już przed obliczem pani Bogusi.
Pani Bogusia przyjęła ich jakoś dziwnie.

Korzystając z nieobecności Stasia, który popędził dzielić się wielkimi rybnymi nadziejami z kumplem, Agatka podjęła ulubione zajęcie. Dysponowała już wiedzą, jej zdaniem interesującą i dla niej samej nieszkodliwą.
— Mamusiu, Tadzio naprawdę ma zielone ręczniki, sama widziałam, jeden powiesił w łazience. A w odkurzaczu był krawat pana Henryka i mnóstwo piór. Cały worek zapchany.
Barwa ręczników Tadzia nie wzruszała pani Bogusi zbytnio, jak dla niej mógł używać jakichś w fioletowe papugi albo w sierpy i młoty na czerwonym tle. ale krawat Karpiowskiego w jej własnym odkurzaczu nieco ją zainteresował.
— A skąd on tam się wziął, ten krawat? — spytała podejrzliwie.
— Jak pierze odkurzali, to go wciągnęło. A tego pierza straaaasznie dużo! Całe pióra i pełny worek!
— Widziałaś?
— No pewnie. Na własne oczy.
— Całe pióra…? Ciekawa rzecz…
— I Tadzio strasznie długo nie spał. świeciło się u niego, w szparze pod drzwiami widać. A Staś w nocy chodził do łazienki.
— Jesteś pewna, że do łazienki?
— Całkiem pewna. Słyszałam. A potem poszedł do swojego pokoju. Ale nie wiem, ile razy, bo spałam, ale na pewno ten jeden raz.
Już i ten jeden raz panią Bogusię zaniepokoił. Od niemowlęctwa jej potomek sen miał kamienny i raz zasnąwszy, błogo przesypiał całe noce bez najmniejszej przerwy. Jeśli teraz nagle obudził się, wstał, poleciał do łazienki, coś mu zapewne musiało zaszkodzić.
— Coście jedli na kolację? — spytała podejrzliwie.
— Nic. Kotlety, te z obiadu. I kawałek szarlotki. To co mamusia naszykowała.
— I nic więcej? Nie poszliście do ogrodu i nie jedliście czego z krzaka?
Temat pożywienia Agatka stanowczo wolała ominąć, bo w torbie–lodówce uchowała się resztka lodów Manhattan, które zostały wykończone nawet jeszcze przed kolacją. No, ale matka pytała przecież o kolację…?
— Nie. Ale, mamusiu, te pióra w odkurzaczu były takie duuuuże!
Do pani Bogusi dotarło. Dlaczego duże? Zaraz, kiedy wkładała rozprutą torbę do poszewki, tego pierza latało ledwo trochę. Skąd się wzięły duże pióra? I dlaczego cały worek był zapchany? Może krawatem Karpiowskiego…? No, sprzątali pewnie po sobie, jak odstawili dyktę, coś tam jeszcze mogło pofruwać, ale duże pióra…?
Porzuciła zajęcia gospodarskie w kuchni i ze zmarszczona brwią udała się na górę. Obejrzała konstrukcyjny szkielet nowych drzwi, elegancko ułożone przy nich zawiasy, których wydało jej się dziwnie dużo, rozmaite rodzaje drewna i płyt paździerzowych, po czym odchyliła zasłaniająca płytę i zajrzała do komórki.
Wszystko wydawało się być w porządku. Jedna torba w poszewce, reszta bez, ale całe, nie podarte i szczelne. Postanowiła jednak dziś jeszcze poprzekładać wszystko w jakiś solidniejszy materiał, starych poszewek miała ilość dostateczną, niech tylko przyjdzie ktoś, kto jej w tym pomoże, Elżbieta z ojcem najlepiej…
— A Tadzio nie spał i nie spał, i światło świecił — trzymała się swego Agatka. — A wczoraj jeszcze, jak tu przyszli te drzwiczki robić, to pan Henryk tak się rzucił na Elżbietę i na Tadzia też, i tak ich ściskał, i przytulał…
Schodząca już z powrotem na dół pani Bogusia poczuła nagle, że czegoś tu ma za dużo. Coś się dzieje w jej domu dziwnego i nie do pojęcia, no, tego Tadzia, rzecz oczywista, ukróci, nie będzie prądu marnował, za światło się płaci. Ściskanie Karpiowskiego też niby sprawa zwyczajna, można uścisnąć własna córkę, ale tak ni przypiął, ni wypiął, bez powodu…? I tyle pierza…? Skąd je wzięli? A w ogóle co to jest, że ona ma ich tutaj codziennie, jak nigdy przedtem, bo że z dobrego serca, sami z siebie, postanowili nagle jej pomagać, to jest w ogóle niemożliwe i nienormalne. Czy nie umyka jej przypadkiem coś podejrzanego? No. chyba że ten cały Henio od rąbnięcia w głowę rzeczywiście zwariował, wymyślił sobie zastępować Seweryna, może ma nawet wyrzuty sumienia, że przez niego Seweryn umarł, i teraz całą rodzinę przymusza, a oni się go boją, bo kto wie, czy ataków szału nie miewa? I jasne jest całkiem, że taką okropna rzecz usiłują ukrywać…
Ani Elżbieta, ani Karpiowski nie mogli zrozumieć, skąd się biorą osobliwości zachowania pani Bogusi. Była dla nich jakoś straszliwie grzeczna, przed Karpiowskim niemal dygała, zarazem jednak wiał od niej lodowaty chłód i błyskały nieufne spojrzenia. Na komunikat, że Tadzio powinien pokazać się lada chwila, prawie nie zwróciła uwagi, postawiła przed Karpiowskim poczęstunek, złożony z soku porzeczkowego, piwa i całej michy twarożku. Elżbietę zaś zaprosiła na górę.
Dla Elżbiety wejście na pierwsze piętro stanowiło najtrudniejszą wspinaczkę w życiu. Omal się nie udusiła. Była najświęciej przekonana, że pani Bogusia spenetrowała gabinet męża po wyjściu Tadzia do pracy, odkryła cholerną teczkę i teraz dopiero pokaże, co potrafi, a ich mienie rodzinne przepadło już bezpowrotnie. Zdążyła sobie nawet wyobrazić wszystkie konsekwencje potwornego wydarzenia i z góry poddała się klęsce.
Kiedy zatem wyszło na jaw, że chodzi tylko o pomoc w przełożeniu pierza z komórki do poszewek, niewiele brakowało, a padłaby pani Bogusi na szyję, niewątpliwie budząc w niej przekonanie, że zwariowała nieodwracalnie cała rodzina Karpiowskich. Już sam zapał, który z niej trysnął, wzmógł podejrzenia i pani Bogusia wcale nie przestała być dziwna.
— A czy to tatuś Elżuni u siebie w domu też taki chętny do roboty? — rozpoczęła indagację, jak na siebie wyjątkowo dyplomatycznie. — Bo nic kiedyś nie słyszałam, żeby tak robił, a robił?
Nie mając pojęcia, w czym rzecz, Elżbieta wymyśliła odpowiedź możliwie najlogiczniejsza.
— O, tylko patrzeć, jak się ta jego pracowitość skończy. Wszystko dlatego, że do pracy nie chodzi, nie ma co robić i nudzi mu się. Ale od pierwszego już wraca do swojego biura, a tam podobno zlecenie na niego czeka, wiec na nic innego czasu nie będzie miał.
— Ale to tak tu, u mnie? To u was w domu żadnych napraw nie ma?
— Dopiero co, niedawno, było odnawiane. Ale to nie tylko dlatego… O Boże, tu pęknięte! Niech pani popatrzy! Jak to wziąć? Jak ścisnę, to wyleci!
— To niech Elżunia nie ściska — zarządziła surowo pani Bogusia, oglądając długie pęknięcie na jednym worku i przyznając w duchu, że tym piórom nie ma się już co dziwić. Dobrze, że Agatka zwróciła jej uwagę, najwyższy czas był wszystko zabezpieczyć.
— To jak podnieść?
— Palcami Elżunia chwyci i tylko trochę uniesie… no. przechyli. A ja tu podłożę. Jeszcze troszeczkę… Trzymać, trzymać! No, dobrze…
Worek szczęśliwie wylądował w poszewce i pierza wyleciała z niego zaledwie niegodna wzmianki odrobina. Pani Bogusia wróciła do tematu.
— Jak nie tylko dlatego, to dlaczego?
Elżbieta skupiła się, bo tknął ją niepokój.
— Po pierwsze ze względu na pana Seweryna. Nie był na jego pogrzebie i to go strasznie gryzie, więc jakoś mu się wydaje, że coś powinien. Coś zrobić, pomóc, odremontować chociaż trochę dom przyjaciela… Trochę tak, jakby pan Seweryn kazał mu z tamtego świata…
Pani Bogusi dreszcz przeleciał po plecach, bo w duchy święcie wierzyła i bardzo się ich bała. Oszalał ten Seweryn czy co? Chce ją straszyć?!
— …A po drugie, to aż mi głupio powiedzieć… Sama nie wiem, jak się przyznać do tego… Pani się nie obrazi?
Za to pani Bogusia gwarantować nie mogła. Czym też oni znowu zamierzają ją pohańbić? Jeśli wymyślili jakąś obelgę, obrazi się z całą pewnością!
— Nie — zapewniła sucho.
— No to powiem. Ale, bardzo proszę, niech pani nie mówi nikomu, że powiedziałam, bo ojcu będzie strasznie łyso. On się nam przyznał… i jeszcze musiał potem Krystynę przepraszać… że to, co pani gotuje… w życiu nic tak dobrego nie jadał i nie potrafi się tego wyrzec… Gotów jest, tak mówił, cały ten dom na nowo postawić, jeśli pani go będzie karmiła, a jeszcze powoli będzie stawiał, żeby to dłużej trwało. Powiedział, że, jak się robota skończy, będzie się tu zakradał i wyżerał pani potrawy z lodówki, ale nie, niech się pani nie obawia, to tylko takie gadanie, nie będzie. Do zakradania ojciec niezdatny. Teraz korzysta, ile może, bo jak do pracy wróci, już mu się urwie. Ja bardzo panią przepraszam, taka jest cała prawda i muszę przyznać, że wcale się ojcu nie dziwię…
Pani Bogusia wysłuchała przemówienia w lekkim oszołomieniu. Co za głupia dziewucha, i ona miałaby się obrazić za taki hołd? Kota Karpiowski może i dostał, ale smak mu został właściwy i dobre żarcie docenić potrafi, w ten rodzaj namiętności mogła bez trudu uwierzyć, w końcu Seweryn prezentował podobny. Dobrali się przyjaciele, jak w korcu maku…
Upchnęła w poszewce ostatni worek.
— To widzę, że Krysia do gotowania wielkich zdolności nie ma — wyrwało się jej kąśliwie.
— Toteż dlatego tak próbuje trochę się od pani nauczyć — podchwyciła natychmiast Elżbieta.
— Prędzej się Elżunia nauczy. No dobrze, ja rozumiem. Może i rację ma pan Zygmuś…
Bubel w tej chwili Elżbiecie był niepotrzebny. Szybko postanowiła skorzystać z okazji i załatwić inną sprawę. Przerwała pani Bogusi bez skrupułów.
— A ja chciałam zapytać, czy pani by mi nie pozwoliła zabrać dzieci do ogrodu zoologicznego? Okazuje się. że Agatka nigdy nie widziała krokodyla. Sama tam bardzo lubię chodzić i chętnie bym ich wzięła ze sobą. W jakiś dzień powszedni, bo w niedzielę większy tłok. Pozwoli pani?
Pani Bogusia zawahała się. Ujęła klamkę drzwi do gabinetu, sprawdziła, czy są zamknięte, wywołując tym w Elżbiecie dziki wybuch stresu, i kiwnęła głową do siebie. W porządku. Tadzio okazał się posłuszny. Schodząc ze schodów, zastanowiła się nad dziećmi, no owszem, właściwie mogłyby iść do tego ogrodu zoologicznego z Elżbietą, dlaczego nie? Byle nie dziś. sama wszak też wychodzi, domu pustego nie zostawi na łasce losu i gości.
— Mogą iść, niech będzie — zgodziła się pobłażliwie.
— Jutro najlepiej. Ja mam nocny dyżur, to w dzień będę. A kto tam przyszedł? O, pan Zygmuś…
Tadzio u siebie w pracy wziął dobre tempo i zdołał przybyć krótko po dwunastej. Karpiowski oderwał się od twarożku, obaj razem przystąpili do wykańczania drzwi. Elżbieta znalazła Agatkę, powiadomiła ją o jutrzejszej rozrywce, po czym ukradkiem pojechała po lody. Pojawił się i Staś, w pięć minut po jej powrocie rodzeństwo ugrzęzło w najdalszym kącie ogrodu, bez reszty zajęte smakołykiem. Torba–lodówka trzymała zimno doskonale.
Pierwszy raz w życiu Elżbieta z całego serca pobłogosławiła Bubla. Zastosował się do rad Krystyny, zaabsorbował panią Bogusię całkowicie i wkradł się w jej łaski do tego stopnia, że został dopuszczony do kuchni. Innego wyjścia pani Bogusia nie miała, musiała albo wyrzec się miłego towarzystwa, albo pozwolić mu na oglądanie jej zabiegów kulinarnych. Na szczęście niczego szczególnego nie przyrządzała, wczorajsze kotlety przeistoczyły się dziś po prostu w pulpety w sosie koperkowym i tyle. A pan Zygmuś roztaczał przed nią widoki wręcz cudownie piękne…
Na górze Tadzio bezszmerowo otworzył gabinet ojca, a obecnie swój pokój. Elżbieta na korytarzu postukiwała młotkiem i szurała papierem ściernym po starej desce, oni obaj z Karpiowskim zaś na palcach weszli do środka. Tadzio wyszarpnął torbę spod kanapy, nieziemsko przejęty Karpiowski ujrzał wśród książek swój przedmiot marzeń, dziś już doskonale pamiętaną starą, czarna teczkę…
Wzruszenie niemal go zadławiło, popatrzyli sobie z Tadziem wzajemnie w oczy. Karpiowski nerwowo prztyknął zameczkiem, odpiął jeden pasek, zajrzał do środka. Wdzięcznie uśmiechnęły się do niego studolarówki. Osłabł ze szczęścia, oswojony już z sukcesem Tadzio musiał sam zapiąć wszystko.
— Chociaż jedną paczkę… — wyszemrał błagalnie Karpiowski.
— Gdzie? — odszepnął z rozgoryczeniem Tadzio. — W siebie…?
Do szaleństwa zniecierpliwiona Elżbieta nie wytrzymała, poniechała stukania, cichutkim truchcikiem wbiegła do pokoju.
— Poświeciłam się dla ojca, ale ile można…? Też chcę zobaczyć! Pokażcie!
Karpiowski znów otworzył część teczki i udostępnił jej widok. Elżbieta na moment zamarła.
— Więc jednak… O Boże…! Nie wierzyłam!
— I on mówi, żeby nic nie brać — wyszeptał żałośnie Karpiowski.
— Nie mamy kieszeni — wyszeptał zmartwiony Tadzio. — To grube. I nie siedźmy tu, bo ona się połapie. Rany boskie, niech ktoś stuka…!
— Włącz wiertarkę!
— Bingo! To jest myśl!
Przy akompaniamencie warczącej bezproduktywnie wiertarki w dawnym gabinecie Chlupa rozbrzmiewały gorączkowe szepty. Zwyczajne wyniesienie teczki było wykluczone, pani Bogusia nie należała do osób, które przeoczyłyby przemykający się ukradkiem obcy cień. Z okna kuchni miała widok na wyjście z domu. przez otwarte drzwi kuchni mogła dostrzec wewnętrzne przejście do garażowej szopy. Z tyłu, w ogrodzie, przebywały dzieci, którym konsumpcja lodów w najmniejszym stopniu nie odbierała bystrości spojrzenia. Ukraść teczkę w tej chwili potrafiłby chyba tylko Bubel.
Tadzio okazał najwięcej przytomności umysłu i pod jego wpływem całe niewielkie, ale bardzo zdenerwowane grono przeniosło się pod komórkę z pierzem.
— Idiotka, o mój Boże, te kobiety w dawniejszych czasach miały tysiąc razy więcej rozumu! — czyniła sobie Elżbieta szeptane wyrzuty. — Szorty, oślica, na plaster mi te szorty, a spódnicę nie łaska? W spódnicach można mieć kieszenie jak wory, w szerokiej kiecce te baby niemowlę wynosiły! Mam gdzieś spodnie, od dzisiejszego dnia chodzę tylko w sukienkach!
— I pomyśleć, że nie przyszło mi do głowy włożyć dziś bodaj jakie wdzianko! — irytował się na siebie szeptem Karpiowski. — Chociaż jedną paczkę bym Krysi zaniósł… Mógłbym udawać, że nie czuję upału!
— Może deszcz będzie? — szepnął niepewnie Tadzio.
— Coś ty, pogoda jak dzwon w całej Europie jeszcze co najmniej przez dwa tygodnie!
— Cholera. A po kawałku, prawdę mówiąc, byłoby najlepiej. Teczka by została i tymi narzędziami bym namącił…
— Ale przecież, moje dziecko, ty masz torebkę? — zwrócił się z nadzieja Karpiowski do córki. — Kobiety noszą torebki…
— Torebkę! — prychnęła rozzłoszczona Elżbieta. — Pudełko zapałek, a nie torebkę! Kosmetyczkę na prawo jazdy i parę groszy, kretyńska moda na te małe duperele!
— A ta torba na lody?
— Torba na lody…! Czekajcie! To jest myśl…!
Torba–lodówka jednakże nie dała się zużytkować. Agatka ze Stasiem wprawdzie pożarli całą jej zawartość, ale Agatce tak bardzo zależało na ukryciu przed matka cudownego opakowania, że wręcz nie spuściła jej z oka. Zgorszona lekkomyślnością Elżbiety, która omal nie wniosła jej jawnie do domu, przypilnowała, żeby przedmiot przeszedł do samochodu okrężną droga. Szans na wyniesienie grubej paczki banknotów nie było najmniejszych, a nikomu nie przyszło do głowy, żeby je wynosić po jednej sztuce.
W dodatku zaraz po obiedzie Bubel znikł z horyzontu, z żalem stwierdziwszy, że jednak, mimo swobody, od czasu do czasu musi pojawiać się w swoim stałym miejscu zamieszkania i w macierzystej instytucji. Pojedzie do Szczecina, ale tylko patrzeć, jak wróci i zadba o doskonała organizację eksperymentalnego przyjęcia. Pozbawiona wielbiciela pani Bogusia błyskawicznie wróciła do utrwalonych obyczajów i stanęła nad głową swoim pracownikom fizycznym, dzięki czemu drzwi do komórki z pierzem zostały całkowicie ukończone i zawieszone na zawiasach jeszcze przed wieczorem, ale za to jakiekolwiek porozumienie spiskowców stało się wykluczone.
Cała nadzieja legła w Tadziu i nocnym dyżurze pani Bogusi.

* * *

— Na litość boską! — powiedziała dziko zdenerwowana Krystyna. — Jak w ogóle mogliście stamtąd wyjść…?!
— A cośmy mieli zrobić? — zirytowała się Elżbieta. — Siedzieć do północy? Odprowadzić ją do pracy?
— Nie można było gdzieś tam się schować…?
— Przy tych dzieciach? Wykluczone!
— Na strychu owszem — zauważył łagodząco Karpiowski. — W dzieciństwie obaj z Sewerynem niejeden raz chowaliśmy się na strychu. Ale ona nas teraz pilnowała, a do dwóch liczyć potrafi.
Nieobecność Bubla, z jednej strony szkodliwa, z drugiej okazała się o tyle korzystna, że wreszcie można było naradzić się swobodnie, bez nerwowego nadsłuchiwania. Na wszelki wypadek Krystyna zamknęła nawet wejściowe drzwi na łańcuch, bo Bubel mógł wrócić podstępnie i posłużyć się kluczem, którego nikt mu nie dawał, ale który z pewnością ukradkiem sobie dorobił. Łańcuch wykluczał te niepokojące machinacje.
— I ten nieszczęsny Tadzio został sam…! —jęknęła Krystyna.
— Żeby sam…! Gorzej. Z dziećmi.
— Nie kazała im chyba siedzieć pod drzwiami jego pokoju…?
— Też jeszcze gorzej. Staś czatuje na szafę. Będzie chciał wykorzystać swobodną noc…
— I dlaczego by nie…?
Elżbieta westchnęła ciężko i przekazała Krystynie całą wiedzę o kontrowersjach wędkarskich w rodzinie Chlupów. Staś widział kawałek teczki, wierzy w cudowne narzędzia, przez ojca do domu przyniesione, uprze się je zobaczyć, nie popuści… Coś mu trzeba pokazać!
— O Boże. i my tu siedzimy jak stado baranów! — wykrzyknęła Krystyna, zrywając się z miejsca. — Ależ natychmiast…! I podrzuci się Tadziowi jeszcze dziś w nocy! Torba, ta duża, brezentowa, gdzie ona jest? Zbierajcie co popadnie, młotek, nożyce do drobiu, mikser poświecę! Tadzio przełoży, narzędzia do teczki, a forsa do torby, może zdąży, no co tak patrzycie, nie rozumiecie, co ja mówię…?!
Ojciec z córką zrozumieli wypowiedź, zerwali się również. Po kwadransie na stole piętrzył się stos najprzedziwniejszych przedmiotów, nie w pełni zasługujących na miano narzędzi, za to możliwie ciężkich. Elżbieta z głębin pawlacza wywlokła proponowaną torbę, owszem, nadawała się, pasowała rozmiarami. Zaczęła do niej wpychać chłam ze stołu.
— To w ogóle Tadzio będzie mógł wynieść jawnie, jako swoje — zauważyła Krystyna. — Książki niesie albo odzież do prania…
— Tylko musimy dostarczyć mu to tak, żeby dzieci nie widziały!
— Może jednak, mimo wszystko, te dzieci kiedyś sypiają? — zauważył Karpiowski z lekką irytacją.
— Co za sztuki potworne robić trzeba, żeby ukraść własną rzecz! — zdenerwowała się nagle Krystyna. — Jak ci nieszczęśliwi złodzieje dają sobie radę?!
— Złodzieje kradną jawnie — pouczyła ją Elżbieta ponuro i zamknęła klapę torby.

* * *

Nad Tadziem wisiało niebezpieczeństwo, którego w najmniejszym stopniu nie przeczuwał.
Z zaciśniętymi zębami i wielkim gniewem w duszy Bożenka doczekała następnego poranka i dopiero przy śniadaniu zdecydowała się poruszyć zasadniczy dla niej temat.
— A gdzie Tadzio? — spytała z naciskiem, starannie wybrawszy chwile ciszy. — Mnie się wydaje, że już trzeci dzień go nie ma? Czy to nikogo nie obchodzi?
— O, toteż właśnie — żywo podtrzymała ją babcia. —Co to się z moim wnukiem dzieje? Też go jakoś wcale nie widzę?
Pani Halusia zastanowiła się. czy powiedzieć prawdę, czy może przez jakiś czas jeszcze pokręcić. Chciała być lojalna wobec syna. ale zarazem żal jej było trochę zakochanej Bożenki. Bożenka robiła wprawdzie wrażenie bardziej rozzłoszczonej niż nieszczęśliwej, ale różnie się przecież w człowieku objawiają wielkie uczucia.
— Ja tam dobrze wiem. gdzie jest mój syn — oznajmiła z lekką niechęcią. — U znajomych nocuje. Pusty dom mają, a on tam im trochę nawet pomaga i darmo sobie mieszka. Bliżej ma do pracy.
Bożence natychmiast zadzwonił sygnał alarmowy.
— U jakich znajomych? — spytała gwałtownie.
— A bo ja wiem? Różnych ma. Dorosłego syna przecież pilnować nie będę.
Hydraulik chrząknął z aprobatą, bo też był zdania, że dorosły, a przy tym młody facet powinien dysponować pewną swoboda. Tadzio nigdy nie stwarzał powodu do obaw i można było puścić go luzem.
Bożenka była skrajnie odmiennego zdania.
— Jak też mama tak może…?! Kto to wie kogo on tam spotka i co to za ludzie w ogóle? Może chociaż adres mamie dał? Albo telefon? To jest niemożliwa rzecz, żeby tak całkiem nic nie wiedzieć!
— Nie żadne całkiem nic, tylko już ja swoje wiem…
— A nawet mama nie wie. kto to taki, ci znajomi!
— Wiem czy nie wiem, niech tam sobie pomieszka. I tak całe życie mojej spódnicy nie będzie się trzymał.
— A jak tam sobie jaką narzeczoną znajdzie…?
— Z byle kim Tadzio się nie zadaje i na byle co nie poleci. Niech znajduje.
— Jak to…?! A ja…?!
Teraz już hydraulik niepewnie popatrzył na córkę. Nie miał chęci wtrącać się w te babskie sprawy, chociaż pomysł mariażu pomiędzy ich dziećmi bardzo mu się podobał. Niemniej jednak wolał, żeby zostało to załatwione bez jego udziału i w szczegóły wnikać nie zamierzał. Czym prędzej skończył śniadanie.
— Co ty? — spytała srogo pani Halusia. — Tadzio dla ciebie jak brat, ale za rękę go trzymać nie potrzebujesz. Wstyd nawet dla dziewczyny tak się przypinać do chłopaka!
Ten pogląd babcia poparła i rozwścieczona Bożenka straciła jakoś grunt pod nogami. Jej ojciec uciekł do pracy, młodsze rodzeństwo zainteresowania tematem nie przejawiało. Macocha, dotychczas, zdawałoby się, przychylna, teraz nagle stanęła okoniem. O nie. Bożenka, mimo to, nie zgadzała się kapitulować.
Od słowa do słowa miedzy macochą a pasierbicą wybuchła kłótnia o morale Tadzia i konieczność roztaczania nad nim opieki. Upór Bożenki w kwestii jego nowego miejsca zamieszkania, które z pewnością musiało stanowić jakąś spelunę, slumsy, albo zgoła śmietnisko, obfitujące w męty społeczne, wyrwał w końcu pani Halusi z ust starannie tajona informacje. Nie tylko matkę ma każdy człowiek, ale także i ojca, a ojciec Tadzia żadnym mętem nie był i na śmietnisku nie mieszkał, rodzeństwo zaś, wszystko jedno po kim, ma jednakowe prawa.
Po tym komunikacie Bożenka nagle zamilkła i przestała się czepiać. Coś jej podpowiedziało, że osiągnęła swoje, o śmierci Chlupa oczywiście wiedziała, Tadzio żałobę po ojcu na rękawie nosił, możliwe, że w związku z tym do jego domu się przeniósł, możliwe nawet, że rozsądnie postąpił, ale nie rozsądek Bożenka miała teraz w głowie.
Nigdy dotychczas nie interesowała się miejscem zamieszkania Chlupa, to jednakże nie stanowiło problemu, wystarczyło zajrzeć do starej książki telefonicznej. Był tam i adres, i telefon, numer telefonu wprawdzie nieaktualny, ale cóż to szkodziło, jej zależało na adresie. Oczywiście, że po prostu tam pojedzie i niech się Tadziowi nie wydaje, że tak łatwo umknie z jej rąk. Zaplanowała sobie egzystencję przy jego boku, błogą i beztroską, i te plany postanowiła zrealizować.
Myśl. że Tadzio mógłby przeciwko nim naprawdę poważnie i skutecznie zaprotestować, nie miała do niej dostępu.
W podróż na drugą stronę Wisły wyruszyła znacznie później niż zamierzała. Przede wszystkim bardzo długo szukała tej starej książki telefonicznej, zresztą jedynej, jaka istniała w jej rodzinnym domu. Znalazłszy ja, zaczęła szukać planu miasta. Plan miasta był już nieco nowszy, z wielkim mozołem zdołała się w nim zorientować, odruchowo sprawdzając trasy autobusów. Następnie przystąpiła do upiększania własnej osoby.
Dzień wciąż jeszcze trwał długo i ciemności zapadały późno. Poczucia czasu Bożenka nie miała. Nic nie powiedział jej fakt. że ojciec zdążył wrócić z pracy, że wszyscy zjedli obiad, że po tym obiedzie zostało posprzątane, że nawet zaczęły rozchodzić się wonie kolacji. Zajęta wyborem stroju, uczesaniem i makijażem, nie zwracała na te zjawiska najmniejszej uwagi. Pani Halusia. trochę na nią zła, a trochę współczująca, nie absorbowała jej niczym, w mniemaniu, iż nieszczęście uczuciowe ma swoje wymagania i osobę, dotkniętą nim. należy zostawić w spokoju.
W rezultacie słońce zaszło, kiedy młoda furia stała jeszcze na przystanku autobusowym w Palenicy, wciąż nic nie myśląc o porze doby. Do Siekierek dotarła o wpół do jedenastej wieczorem, nawet dość zadowolona z tej późnej godziny, bo wcześniej mogła wszak Tadzia nie zastać w domu. Wysiadła z ostatniego autobusu, przejechawszy całą trasę trzema różnymi liniami, i rozpoczęła poszukiwanie posesji Chlupa.
Okazało się to wcale nie łatwe. Ciemność zapadła całkowita, dzielnica oświetlona była raczej po macoszemu, planu miasta Bożenka ze sobą nie wzięła, na los szczęścia jęła zwiedzać jakieś czarne uliczki, tonące w obfitej zieleni. Usiłowała odczytywać nazwy i numery domów, poukrywane tak. jakby się ktoś specjalnie o to starał. Nie bała się, utrwalony w niej gniew nie zostawiał miejsca na żadne strachy, ponadto nie miała wyobraźni, za to zaczynała być wściekła dodatkowo. Gdzież, do diabła, znajduje się ta ojcowizna Tadzia i czy będzie jej tak szukać do rana…?
Nieszczęśliwym dla siebie przypadkiem zaczęła tę penetrację od niewłaściwej strony i zmieniając wreszcie kierunek, natknęła się na jakąś babę, wielką i grubą, czekającą na przystanku autobusowym. Uznała to za rodzaj cudu, bo wokół panowała pustka kompletna, społeczeństwo omijało jakoś ten teren.
— Proszę pani, gdzie tu będzie Korzenna szesnaście? — spytała, nawet dość grzecznie, choć z wyłażącym spod grzeczności zniecierpliwieniem.
Jadąca właśnie na swój dyżur pani Bogusia nastroszyła się natychmiast. A czegóż to ta wypindrzona dziewucha, łażąca tu po nocy, szuka w jej własnym domu? Już prawie uczyniła ruch ręką, żeby jej wskazać drogę, na szczęście zdołała się powstrzymać.
— A co to pani ma za interes pod szesnastką? — zainteresowała się opryskliwie.
Bożence. w jej obecnym stanie, niewiele było potrzeba.
— Nie pani interes, jaki ja mam interes. Jak grzecznie pytam, można chyba odpowiedzieć, nie? A nie zaraz naskakiwać na człowieka!
— Kto tu na kogo naskakuje? Można, nie można, a przymusu nie ma! Z jakiej to racji ja mam pani znajomy dom pokazywać? Czego tam pani chce szukać?
— A co to panią obchodzi? Moja sprawa! A może też i mój znajomy tam mieszka?
— Akurat. Już ja dobrze wiem. kto tam mieszka i byle kto po nocy nie będzie z wizytą przyłaził!
Bożenka rzuciło.
— A to się jeszcze pokaże, kto tu jest byle kto! Znalazła się stróżka…!
Dwie damy były godne siebie nawzajem. Awantura rozwinęłaby się niewątpliwie znacznie wspanialej, gdyby nie to, że nadjechał autobus pani Bogusi, zmuszając ja do ustąpienia z placu boju. Bożenka pozostała, w pierwszej chwili pełna triumfu, w drugiej zaś potężniej rozwścieczona, bo niczego się nie dowiedziała. Zaraz potem coś jej błysnęło.
Gest pani Bogusi, wskazujący kierunek, nie został powstrzymany dostatecznie szybko, Bożenka go dostrzegła. Było to wprawdzie tylko wrażenie, ale lepsze wrażenie niż nic. Podążyła w tamtą stronę.
Kiedy wreszcie znalazła się pod domem Chlupa, nie mając pojęcia, iż osiągnęła upragniony cel, dochodziła już dwunasta. Zatrzymała się. niepewna, bliska rezygnacji, gapiąc się na ciemną budowlę, w której świeciło się chyba jakieś jedno okno gdzieś z drugiej strony, bo nikły blask padał na drzewo. Usłyszała nadjeżdżający samochód, obejrzała się, zeszła z jezdni na dziurawy chodnik, potknęła się i przytrzymała ogrodzenia.
Po czym stała się świadkiem całego spektaklu.
Samochód zatrzymał się kawałek dalej, prawie przed następnym domem. Wysiadły z niego dwie osoby, facet i dziewczyna, facet niósł wielką torbę. Wrócili do budynku, przed którym tkwiła, jakoś ostrożnie, na paluszkach, coś szeptali do siebie, zamiast zbliżyć się do drzwi, zniknęli za węgłem. Bożence wydało się to podejrzane. Ruszyła przed siebie i przeszła kilkanaście kroków, ze zwyczajnej ciekawości chcąc zobaczyć, co oni tam robią. Znów się zatrzymała.
Od tamtej strony rzeczywiście świeciło jedno okno. Dziewczyna pochyliła się, zgarnęła z ziemi garstkę kamyków i rzuciła nimi w ów jasny prostokąt.
Bożenka zdążyła pomyśleć, że pewnie zbyt późno wraca ze źle widzianej randki i chce się dostać do domu jakoś nieznacznie, nie budząc rodziny. Głupia, powinna była wziąć klucz. I ten facet też frajer, sterczy na widoku, gdyby miał rozum, już by się zmył, a ona niech sama wchodzi…
W oświetlonym oknie stanęła jakaś sylwetka, co można było poznać po zmianie cieni. Dały się słyszeć szepty, słów ze swojego miejsca nie mogła rozpoznać, szemrało i tyle. Porozumieli się zapewne, bo obie osoby wyłoniły się zza narożnika i wtopiły w cień czegoś jakby szopy, przystawionej do budynku.
Bożenka nadal stała i czekała nie wiadomo na co. W ciemnościach nie była widoczna.
Po bardzo długim czasie szopa się odrobinę rozjaśniła, ktoś tam zapewne włączył małą żaróweczkę. osoby wcale nie weszły do domu. tylko wciąż szeptały między sobą i wyglądało na to, że dobił do nich ktoś jeszcze. Oczywiście ów z okna. Bezsensowna jakaś scena…
Trwało to krótko, kilka minut, nie więcej niż trzy. Po czym jedna osoba, dziewczyna, wybiegła z szopy i podążyła do ustawionego przed domem sąsiada samochodu równie ostrożnie, jak przedtem. W jednym oknie od strony ulicy zapaliło się słabe światło, jakby nocnej lampki. W chwilę potem wybiegł facet, nie miał już torby, musiał ją zostawić tamtemu trzeciemu. Dziwactwo niepojęte, przecież oni się najwyraźniej w świecie zakradali, sitwę mieli z kimś w domu, gdyby coś wynieśli, sprawa byłaby zrozumiała, złodzieje, podwędzili łup. ale oni przeciwnie, coś przynieśli i zostawili. Niewątpliwie też trefny chłam, bo po cóż by to czynili tak konspiracyjnie? Ciekawe, swoją drogą, co to za jakaś machloja…
W pewnym stopniu Bożenka znała życie. Orientowała się. że wszelka wiedza jest użyteczna, a już szczególnie wiedza o nielegalnych ludzkich poczynaniach. Co jej szkodziło przyjrzeć się temu bliżej?
Poruszyła się. też ostrożnie, tamten samochód odjechał, popatrzyła za nim, żałując, że nie zdążyła dostrzec jego numeru. Ale przecież tu chyba również stał samochód…? W szopie, w słabiutkim oświetleniu, które zresztą już znikło, zamajaczyła jej jakby karoseria…
Na górze od frontu błysnęło światłem jeszcze jedno okno, ale nie zwróciła na to uwagi. Podeszła do owej otwartej szopy, mimochodem stwierdzając, że wszystko to razem jest ogrodzone jakoś strasznie głupio. Siatka z tylu, owszem, od ulicy też i nawet ma furtkę, ale szopa swobodnie dostępna, jeśli znajduje się tam wejście do domu, po co im w ogóle jakiekolwiek ogrodzenie? Każdy złodziej przy zdrowych zmysłach wchodziłby przecież przez szopę, a nie jawnie, od frontu i od ulicy. Pomyleni ludzie.
Z bliska stwierdziła, że owszem, dobrze widziała, w szopie stał samochód. Przyjrzała mu się. W ciemnościach niewiele mogła zobaczyć, nie miała przy sobie latarki, ale zapałki owszem, razem z eleganckimi papierosami, bo czasem dobrze było zapalić, jak takie wampy na filmach. Wyciągnęła pudełko.
Pozostały w nim tylko trzy zapałki. Rozsądnie pomyślała, że świecić będą krótko, przez ten czas nie zdąży zapamiętać wszystkich liter i cyfr, przygotowała sobie zatem coś do pisania. Ołówek do brwi i skasowany już bilet autobusowy…
Dwie zapałki wystarczyły, żeby zapisać trzy litery i cztery cyfry. WFS 1817. Przy trzeciej stwierdziła markę i kolor, granatowa Skoda Favorit. Dziwne. Przestępca i takim byle czym jeździ, powinien mieć co najmniej mercedesa. Porzuciła pojazd i szopę i poszukała numeru domu, pilnie badając ogrodzenie, odgarniając liście przy furtce i wpatrując się z natężeniem w narożniki budynku. Odkryła go wreszcie. Znajdował się nad drzwiami wejściowymi i tonął w ciemności, osłonięty daszkiem od deszczu, nie do odczytania. Zrezygnowała, postanowiła przyjechać tu jutro ponownie, już w dzień, kiedy wszystko będzie dobrze widoczne, sprawdzić adres tej przestępczej meliny i odnaleźć dom Tadzia.

Tadzio przeżywał upojną noc.
Karpiowski z Elżbietą, przybywając bez uprzedzenia, wyrwali go z pierwszego snu. Zasnął przy zapalonej lampie, nie zdążywszy nawet jej zgasić, ale na widok Elżbiety pod oknem oprzytomniał błyskawicznie. Zdołał zejść na dół bezszelestnie, aczkolwiek po ciemku, światło zapalił dopiero w przedsioneczku do szopy, starannie zamknąwszy za sobą drzwi, i dowiedział się o nowych planach. Zaaprobował je natychmiast z jednym zastrzeżeniem.
— Bez żartów, proszę — wyszeptał ostrzegawczo. — Zajrzeć zajrzałem, ale nie tknąłem niczego. I nie tknę pod karą śmierci. Nie będę sam przekładał, nawet patrzeć nie chcę, pan musi sam to zrobić, panie Henryku, to jest pańskie, nie moje. Wszyscy razem to może nie, bo się hałasu narobi, ale pan się ze mną na górę zakradnie i załatwimy to od razu…
— To może i wynieść od razu…?
— Jak się uda…? Niezła myśl! Bo inaczej będę musiał udawać, że niosę do pralni…
— Suchej — podsunęła z naciskiem Elżbieta.
— Dlaczego suchej?
— Bo jeszcze ci zaproponuje, żebyś do jej pralki włożył…
— Racja. Suchej… Zaraz, ale to się wymiesza! W reklamówki może chociaż…?
— Masz jakieś?
— Mam. Dobra, zrobi się. Idziemy…
Elżbieta wymknęła się z powrotem do samochodu, a Tadzio z Karpiowskim ruszyli na górę. Byli w połowie schodów, kiedy na górny podest padł poblask światła. Zamarli, starając się nie oddychać.
— Pssst! — syknął z góry Staś. — Tadzio, to ty…?
— Ja — odparł Tadzio z lekkim wysiłkiem, składając sobie gratulacje, że nie oświetlił klatki schodowej. — Co tam robisz?
— No, na ciebie czekam. Obudziłem się specjalnie. Cicho, bo Agatka usłyszy… Co tam robisz?
Obudzenie Agatki natychmiast wydało się Tadziowi jedynym ratunkiem.
— Nic. sprawdzani ogólnie — powiedział nieco głośniej. — Twoja matka mi kazała.
— Cicho! Jak ona śpi, to tego… Obejrzymy…
— Dobra, zaraz. Czekaj. Moment, but zgubiłem… Przez chwilę jeszcze nie wiedział, co robić. W rękach trzymał torbę z żelastwem, za sobą, o trzy stopnie niżej, miał Karpiowskiego. Ani jednego, ani drugiego Staś nie miał prawa zobaczyć, Karpiowski trwał w bezruchu, nadal usiłując nie oddychać, na schodach panowała ciemność, ale lada chwila Stasiowi wzrok mógł się wyostrzyć. Nie myśląc już nic więcej, Tadzio cofnął się w dół, wepchnął torbę w ręce wspólnika, posymulował przez parę sekund poszukiwanie zgubionego buta, po czym pobiegł na górę, potykając się z lekkim hałasem. Większego nie udało mu się wywołać.
— Cicho, jak rany! — zdenerwował się Staś. — Ona ma uszy jak stąd do Australii!
Hałas, wynikły z potykania się Tadzia, pozwolił Karpiowskiemu niedosłyszalnie wrócić na dół. Światło mu było niepotrzebne, ten dom naprawdę znał jak własny i pamiętał doskonale. Liznąwszy, że sprawa się rypła. wepchnął torbę pod przedni zderzak samochodu Chlupa i popędził do czekającej córki. Odjechali w wielkim pośpiechu.
— A ty? — spytał ciekawie Tadzio przejętego, choć zaspanego nieco brata. — Od czego się obudziłeś?
— Od niczego. Znaczy, specjalnie zrobiłem sobie niewygodnie. Podłożyłem pod prześcieradło parę takich twardych kawałków, gniecie okropnie. Co i raz to się budziłem. No chodź, o rany, póki ona śpi. Otworzyłeś szafę?
Tadzio zdołał się potknąć jeszcze i na ostatnim stopniu, po czym silnie uchwycił poręcz klatki schodowej, trochę w tym miejscu chwiejną. Poręcz skrzypnęła.
— Cholera, jeszcze i to trzeba będzie naprawić… Popatrz, jak się rusza. Jesteś pewien, że ona śpi? Żeby nie było zadymy…
— No pewnie, że śpi!
Agatka już nie spała. Tajemniczy instynkt budził ją we właściwych chwilach. Od paru sekund nadsłuchiwała odgłosów z klatki schodowej, wydały jej się interesujące i nie wywoływały paniki, rozpoznała szepczące głosy braci, przyrodniego i rodzonego. Umarłaby chyba, gdyby nie poszła sprawdzić, co tam robią w środku nocy. Wstała, zapaliła u siebie światło i wyjrzała na korytarz.
Tadzio doznał ulgi nieziemskiej, a Staś o mało trupem nie padł.
— Co robicie? — spytała podejrzliwie jego siostra.
— Rany boskie, wy nerwowi czy co? — zgorszył się Tadzio z prawdziwą przyjemnością. — Od byle czego tak się budzicie? Ja tu jestem, żeby pilnować, wy możecie spać, jak ludzie!
— To czego on tu chce? — spytała Agatka, wciąż podejrzliwie, wskazując brata.
— A co cię obchodzi? — nastroszył się Staś.
— Tego samego co i ty — powiedział równocześnie Tadzio, delikatnie pukając go w łokieć. — Też był ciekaw, co ja robię. Nic nie robię, popatrzyłem koło domu. Jeszcze może więcej razy popatrzę. Ma być bezpiecznie, to bezpiecznie.
— Mamusia kazała, żeby on nie chodził do twojego pokoju.
— Kto chodzi? — oburzył się Staś, złapawszy już kierunek zeznań. — Na schodach jest jego pokój czy jak?
— Masz go nie wpuszczać — przypomniała surowo Agatka Tadziowi.
— Nie zamierzam. Kota masz czy co? Warn się zdaje, że ja wcale nie sypiam? Z żelaza jestem? Sprawdzam co trzeba i jak trzeba, ale może jednak od czasu do czasu się zdrzemnę? Możecie tym sobie wątroby nie marszczyć, jazda do łóżek! Niech wyjdzie na jaw, że po nocy latacie, zamiast spać, zdrowo mnie wasza matka prześwieci!
— Ja mogę iść spać, ale on też…
Staś poczuł wyraźnie, że nie znosi własnej siostry. Nie zna w ogóle na świecie obrzydliwszej istoty. W porządku, pójdzie spać, będzie udawał, odczeka, aż ona zaśnie…
Zarówno Agatka, jak i Tadzio widzieli jego myśli, niczym na dłoni. Tadzio od razu postanowił zamknąć pokój na klucz i udawać, że śpi snem kamiennym, Agatka wręcz przeciwnie, zdecydowała się czuwać i czekać, aż Staś zaśnie naprawdę. Dziwiła się w ogóle ogromnie jego przytomności o tej porze, przez całe życie sen miał zdrowy, żadne burze z piorunami, żadne wrzaski i grzmoty nie robiły na nim wrażenia. Przespał kiedyś przepiękny pożar w sąsiedztwie i strzelaninę uliczną, kiedy jakieś mafie ganiały się wzajemnie… Ciekawe, co mu się stało…? A, pewnie to ta szafa ojca i jego wędki…
Właściwie przeciwko szafie i wędkom nie miała nic. Nie obchodziły jej. Ale uwielbiała intrygi, a skoro matka kazała… Nakazem dała jej władzę nad bratem.
— Jak nie pójdziesz spać, będę musiała powiedzieć mamusi — oznajmiła sucho. — To jak sobie chcesz. Ja idę.
Ruszyła ku drzwiom swego pokoju. Tadzio poczuł na sobie rozpaczliwie spojrzenie brata.
— W razie jakby co, obudzę cię — obiecał porozumiewawczo. — Możesz się przydać. Nie wiem, kto tu u was po ogrodzie się czaił, ale zawsze dwie osoby to więcej niż jedna. Nie skichasz się chyba ze strachu, co? We dwóch damy sobie jakoś radę, więc lepiej wyśpij się, póki można. Ja też spróbuję.
Zrozumiawszy to jako propozycję spotkania nieco później. Staś odzyskał pogodę ducha, wzruszył ramionami i potulnie udał się do siebie. Tadzio poczekał, aż u obydwojga zgasło światło, odetchnął głęboko i zastanowił się, co teraz.
W pierwszej kolejności pożałował dziko, że nie kupił dotychczas telefonu komórkowego. Nie miał zielonego pojęcia, co Karpiowski zrobił z przyniesioną torbą, zabrał ją ze sobą czy gdzieś zostawił? Komórkowym zadzwoniłby, bodaj z łazienki czy z ogrodu, i zapytał, domowy telefon był wykluczony, głowę dałby sobie odrąbać, że Agatka usłyszy każdy dźwięk. No nic, trzeba będzie sprawdzić, i to możliwie szybko, pytanie tylko, od razu czy za chwilę. Poudawać przedtem pójście spać czy już teraz poudawać ponowną penetrację otoczenia…?
Wzrok przyzwyczaił mu się do ciemności i zdołał dostrzec, jak cichutko uchylają się drzwi pokoju Agatki. Zdenerwowało go to, wcale nie był pewien, czy ona sama nie wyjdzie i nie przeszuka domu. Nie mógł ryzykować, bo może jednak Karpiowskiemu popłoch nie odebrał rozumu i torba gdzieś tu została…
Nie kryjąc się zbytnio i nie skradając na palcach, ale też i bez hałasu, zszedł na dół. Zastanowił się, co Karpiowski mógł myśleć i gdzie ewentualnie pozbyć się ciężaru. Obmacał ostatnie stopnie schodów, zapalił światło w przedsioneczku, przyszło mu do głowy, że zawartość torby nie stanowiła bezcennego skarbu, można było zatem rzucić ją byle gdzie, wyszedł do szopy i pomacał kąty. Niczego nie znalazł. Wyjrzał na zewnątrz, oddalającej się Bożenki nie zauważył, powahał się chwilę i wrócił do domu.
Ledwo zdążył położyć się do łóżka, z dołu dobiegł go dźwięk telefonu. Jak szaleniec rzucił się znów na schody i z łomotem zjechał w dół.
— Jeśli dzieci słuchają, powiedz, że to pomyłka — usłyszał zdyszany głos Elżbiety.
— Pomyłka — powiedział Tadzio stanowczo,
— Ojciec ją wepchnął pod samochód. Z przodu. Powiedz, że to inny numer.
— Nie, to nie ten numer. Całkiem inny — oznajmił Tadzio i odłożył słuchawkę, bo Elżbieta wyłączyła się natychmiast.
Odczekał chwilę, posłuchał ku górze, panowała tam cisza, udał się zatem ponownie do szopy i wymacał pakunek pod przednim zderzakiem. Sam już nie wiedział, co z tym fantem zrobić, nieść do siebie, czekać do rana, ukryć gdzie indziej…? Śpią te piekielne dzieci czy nie? Zresztą, śpią czy nie śpią. torba sprzed lat powinna być dla nich obca. weźmie ja…
Już był prawie na górnym podeście, kiedy szczeknęły cichutko drzwi pokoju Stasia. Tadzio jęknął w duchu, przylgnął do ściany i znieruchomiał.
— Hej! — zaszeptał Staś. — Jesteś tam? Tadzio przestał oddychać.
Staś uczynił dwa kroki na palcach w kierunku jego drzwi i zamarł, bo za nim pojawiła się smuga światła.
— No? — powiedziała Agatka cierpko, dokładnie głosem swojej matki.
Wściekły i ponury Staś odwrócił się bez słowa, postąpił dwa kroki w przeciwnym kierunku i znikł w czarnej głębi własnego pokoju. Agatka postała jeszcze chwilę, po czym również znikła razem ze smugą światła.
Tadzio postanowił nie ruszyć się przez pół godziny.
Mniej więcej po dwóch minutach zrezygnował z tego postanowienia. Zdjął buty i bezszelestnie, wielkimi, ostrożnymi krokami podążył do siebie. Udało mu się wreszcie zamknąć za sobą drzwi i przekręcić klucz.
Smętnie pomyślał, że jeśli wszystkie noce będą tak wyglądały, on się rychło wykończy. Żadne przekładania i pakowania nie wchodziły już w rachubę, żeby pozbyć się Stasia, musiał zgasić światło i udawać mocny sen.
Torbę z żelastwem wepchnął na szafę, a snu udawać wcale nie musiał. Na szczęście organizm Stasia zareagował podobnie i w domu zapanował wreszcie spokój.

* * *

— No to co my teraz zrobimy? — spytała nazajutrz rano zmartwiona Elżbieta, usłyszawszy przez telefon od Tadzia o nocnych przeszkodach. — Nawet jak jej nie ma, też źle. W te dzieci chyba jakiś zły duch wstąpił.
— Gdyby wszystko było na swoim miejscu, mam na myśli narzędzia w teczce, a pieniądze w czym innym, dzieci nie sprawiłyby żadnego kłopotu — zauważył rozsądnie Karpiowski. — Można by im wszystko pokazywać. Niech Tadzio sam przełoży.
— On nie chce sam i teoretycznie ma rację. Może dziś wam się uda? Co macie robić?
— Nie wiem. Zdaje się, że jeszcze jakieś drzwiczki. A może rynnę.
— Lepiej drzwiczki, bo to wewnątrz domu. Zabieram dzieci do tego ogrodu zoologicznego i przytrzymam je tam cały dzień. Żeby jeszcze ktoś zajął tę babę…
— Ja muszę być w pracy — rzekła smętnie Krystyna. — Nie zdążę zrobić nic jadalnego. Tylko patrzeć, jak zaczniemy tęsknić za Bublem.
— No i widzicie, jak to dobrze, że nie wygnaliśmy go z domu? — ucieszył się Karpiowski. — Teraz się przydaje.
— A tak. jak potrzebny, to go nie ma — przyświadczyła zgryźliwie Elżbieta.
Staś i Agatka czekali na nią już od południa. Pani Bogusia miała na swoim dyżurze urwanie głowy, spała zatem dość długo. Z zabrania dzieci była nawet zadowolona, mogła spokojnie obmyślić obiad na następne trzy dni.
Karpiowski przyjechał razem z Tadziem krótko po drugiej i od razu przystąpili do pracy. Tadzio unikał wzmianki o rynnie, za to zwrócił uwagę na obruszona balustradę, co spowodowało zmianę planów, nie kolejne drzwiczki, tylko wzmocnienie tego, co się tu chwieje. Niebezpieczne miejsce, ktoś może zlecieć ze schodów.
— Akurat naprzeciwko moich drzwi — szepnął do Karpiowskiego, kiedy pani Bogusia znikła w kuchni. — Ja tu będę szurgotał, a pan tam wejdzie i poprzekłada. Ta wczorajsza torba leży na szafie, da pan radę zdjąć?
— Dam, dam — uspokoił go Karpiowski. — Ale niech ona może tego nie widzi. Jakby szła na górę. dasz mi znać?
— Będę gwizdał. Albo zaśpiewam cokolwiek.
Przygotowawszy do gotowania kopytka, pani Bogusia kolejny raz poszła sprawdzić, jak tam wygląda robota. Zaledwie ukazała się w drzwiach kuchni. Tadzio ryknął potężnym głosem:
— Przybieżeli do Betlejem pasterzeeeee…!!!
Żadna inna pieśń bowiem na poczekaniu do głowy mu nie przyszła.
Karpiowskiemu stara maszynka do mięsa wyleciała z rak. Przełożył już mienie z teczki do foliowych toreb, a teraz zaczynał napełniać ją narzędziami. Porzucił wszystko, jak szaleniec runął w drzwi i padł na kolana przy balustradzie schodów. Pozycja okazała się nader szczęśliwie dobrana, wyglądał, jakby kurczowo trzymał kliniki przy drewnianych tralkach.
Panią Bogusię kolęda rąbnęła niczym obuchem.
— Czy to Tadziowi pory roku już się całkiem pomyliły? — spytała z niesmakiem.
— A co…? — zdziwił się Tadzio. — A, rzeczywiście… Tak mi jakoś samo z ust wybiegło… Panie Henryku, teraz tutaj…
Karpiowski przesunął się kawałek na klęczkach, nie żałując spodni, i teraz już rzeczywiście przytrzymał klinik. Tadzio zręcznie popukiwał młotkiem. Tkwił na schodach tak, że pani Bogusia nie mogła wejść na samą górę, dzięki czemu istniała szansa, że nie dostrzeże uchylonych drzwi do gabinetu Chlupa.
Pani Bogusia jednakże oko miała bystre, chociaż najpierw spojrzała na balustradę.
— Będzie się trzymać?
— Powinno. Dobre drewno wszędzie, wcale nie zmurszałe, ale za jakie dwadzieścia lat znów trzeba będzie poprawić.
— No, za dwadzieścia lat… Postała trochę, poprzyglądała się.
— A te drzwi to niech Tadziowi w zwyczaj wejdzie zamykać — zaleciła sucho, ruszając z powrotem na dół. — Żeby potem nie było, że zapomniał albo co. Żeby mi tam Staś nie właził, bo już wiem, że próbuje…
— No i proszę. Agatka przekablowała — szepnął Tadzio do wspólnika.
— Ty nie śpiewaj tak strasznie — poprosił Karpiowski. — Bo to na serce można umrzeć. To cud, że ona tam nie weszła, zostawiłem wszystko tak, jak mi z rąk wyleciało.
— Toteż taki wypięty siedziałem, że musiałaby mnie od pracy oderwać, żeby iść wyżej. Ona tam nie wchodzi przy ludziach, bo udaje, że nienawidzi tego pokoju. A może i naprawdę nienawidzi. Ale niech pan lepiej dokończy roboty, żeby to już było gotowe.
Po kwadransie Karpiowski załatwił sprawę opakowań i znów wrócił do Tadzia.
— Zrobione — zaraportował. — Teczka pełna szmelcu i zapięta, schowałem ją pod twoją poduszką, bo szafy otworzyć nie umiem. A reklamówki w twojej torbie pod kanapa. Myślisz, że nie da się trochę tego wynieść?
— Nic nie przynieśliśmy, to i nic nie wyniesiemy.
— Ale Elżbieta wzięła dużą torebkę, a ja tu mam kieszenie. Takie małe pudełeczko się mieści, o…
Wyjął z kieszeni pudełeczko, istotnie niewielkie i dość płaskie. Tadzio przyjrzał mu się, nie pytając o zawartość, potem obejrzał wdzianko Karpiowskiego i kiwnął głową.
— Pudełeczko może być, nic nie znać. A Elżbiecie do torebki… no, zobaczymy. Ale nie wiem, czy warto, bo ja zaraz jutro do tej pralni pojadę, znaczy, oczywiście, do państwa. Od razu rano, bo nie będę z czymś takim do pracy latał. Zaraz, a ta wczorajsza torba gdzie?
— Na szafie. Już pusta.
— Bardzo dobrze, niech leży. Odwalmy tę robotę, bo coś mi się widzi, że ona ani tym ostatnim drzwiczkom, ani rynnie nie przepuści. Po cholerę ja wymyśliłem tę rynnę…?
Dokładnie w tej samej chwili do domu Chlupa ponownie zbliżyła się Bożenka. W jasnym świetle dnia bez najmniejszego trudu odczytała numer nad drzwiami i prawie zrobiło się jej słabo. Jakże, przecież to właśnie był dom Tadzia! Jak to, i w domu Tadzia jacyś złoczyńcy ukrywali swoje łupy czy jakieś inne świństwo?! A samochód…? Ależ oczywiście, skodę przecież Tadzio odziedziczył po ojcu, jasne, że to jego! I może nawet on sam bierze udział w tych kantach, w tym złodziejstwie albo czymś tam podobnym, a ona go złapała na gorącym uczynku! Po to się tutaj przeniósł, żeby wdać się w afery! No, to ma go w ręku i teraz mu pokaże…!
Wylęgłe wczoraj przekonanie o przestępstwie w żaden sposób nie chciało jej opuścić. Rozszalały się po niej mgliste pomysły na tle szantażu, przymusu, zastraszenia przeciwnika i ewentualnej zemsty. Myśl. że nie były to może najlepsze sposoby zachęcenia do siebie pożądanego młodzieńca, nie zaświtała jej nawet w pobliżu, upatrzony i zdobyty mężczyzna miał stanowić jej własność po wsze czasy, a co kogo obchodzi, jak się własność czuje?
Trochę czasu potrzebowała, żeby to wszystko uporządkować.
Kończąca późny obiad pani Bogusia spojrzała w okno i zobaczyła jakąś dziewczynę, sterczącą bez ruchu przy jej ogrodzeniu, uczepioną prętów i wpatrzoną w dom. Wczorajszej, oglądanej w ciemnościach i w innym stroju, szybko zresztą zapomnianej, w obecnej nie rozpoznała. Nie spodobał się jej ten widok. Czego się gapi? Porażenie zachwytem było zupełnie nieprawdopodobne, dom nie promieniował urokiem i wdziękiem, nie olśniewał nowością, co najwyżej mógł imponować rozmiarami, ale Pałac Kultury i tak był większy. Niech się gapi na Pałac Kultury. Zaraz, a może gapi się ze wzgardą, że to stare, drewniane, zaniedbane i tylko patrzeć, jak się rozleci…?
Gniew zakotłował się w niej od razu. Na wszelki wypadek przykręciła gaz pod garnkiem z gotująca się wodą, do której właśnie zamierzała wrzucać kopytka, i znów nieżyczliwie popatrzyła w okno. Byłaby może zareagowała od razu, gdyby nie to, że dziewczyna ruszyła się i powoli poszła dalej. Tyle że jednak wciąż się gapiąc.
Bożenka, przy całej swojej rozczulającej wręcz głupocie, jakimś fragmentem umysłu umiała myśleć racjonalnie. Uznała, że godziny pracy już minęły. Tadzio zatem w zasadzie powinien być w domu. Przez całe lata wracał jak należy i trafiał akurat na obiad. Przestępstwa może sobie popełniać, ale jadać musi, więc możliwe, że i tu wiedzie tryb życia unormowany. Ponadto jeździ samochodem, jeśli samochód stoi, jest tu i jego właściciel, jeśli nie…
Poszła ku szopie sprawdzić, czy samochód stoi. Stał. Wobec tego znów się zatrzymała, obmyślając właściwe postępowanie dla siebie. Znaleźć go tu, złapać, wyłupać, że wie wszystko i wszystko powie, nawet glinom, czy przedtem zawrzeć znajomość z kimś, kto tu mieszka, i narobić smrodu koło nowego lokatora, podciąć mu grunt pod nogami tak. żeby go wyrzucili, żeby musiał się wynieść, bo wtedy wróci do domu… Zaraz, ale tu przecież chyba mieszka żona jego ojca? I rodzeństwo? Rzadko się o tym w rodzinie mówiło, Tadzio był głównie synem swojej matki, ale coś tam przez lata wpadało jej w ucho. Macocha. A proszę, proszę, niech się ta macocha dowie, że złoczyńcę pod swój dach przyjęła!
Chyba że ona też aferzystka…? A może nawet głównie, zwabiła tu Tadzia i wciągnęła w bagno…? Sama rządzi, a Tadzia, po śmierci ojca, ma tylko do pomocy?
Ta ostatnia myśl sprawiła, że dalej stała, pełna wahań. No dobrze, jeśli ona tu mieszka i rządzi afera, to dlaczego podejrzane łupy dostarczali tak ostrożnie i tajemniczo? A, może przez dzieci. Są tu przecież dzieci, przyrodnie rodzeństwo Tadzia, może matka nie chce mieszać niewinnych dziatek w zgniliznę moralną, Tadzia owszem, dorosły i tylko pasierb. To dopiero podła suka, jak pasierb, to już można go narażać. a on sam prostoduszny, życzliwy i też całkiem niewinny…
Nie, Bożenka nie chciała, żeby Tadzio był całkiem niewinny, niewinnego nie trzymałaby w ręku…
Pani Bogusia miejsca przed szopą z kuchennego okna nie widziała już dobrze. Musiała się wychylić. Uczyniła to, mimo osłony z zieleni stwierdziła, że chyba ta jakaś znów ugrzęzła przed domem i ciągle tam stoi. Nadal się gapi. Nie, to było nie do wytrzymania, nie życzyła sobie takich rzeczy i nie zamierzała na nie pozwalać, gdyby już musiała ugiąć się i znieść widownie, chciała przynajmniej wiedzieć, skąd się bierze i o co jej chodzi.
Zamieszała gulasz, przykryła garnek z wodą i wyszła z domu. Stanęła na schodkach ganku. Stąd widziała lepiej, dziewczyna rzeczywiście tkwiła naprzeciwko szopy i wpatrywała się w jej wnętrze, jakby w życiu nic ciekawszego nie widziała. Pani Bogusi nie chciało się tam lecieć, ponadto strój miała na sobie nie do występów publicznych, starą plażową kieckę, fartuch kuchenny, rozklapane kapcie i bandaż, którym podwiązała nie uczesane włosy. Końcami opadał jej na ucho, czuła to.
— A pani tam czego szuka? — odezwała się głosem potężnym i tak przenikliwym, że dał się słyszeć nawet u sąsiadów. Ponadto dobiegł bez trudu obu robotników we wnętrzu domu.
Bożenka poderwała głowę i ujrzała jakąś postać na schodkach, niewyraźnie widoczną przez gałęzie i liście. Też nie poznała w niej wczorajszej, elegancko przyodzianej Horpyny.
Reakcje miała w sobie wyrobione i ugruntowane.
— Bo co? — spytała wrogo i prawie równie głośno. — Patrzeć nie wolno? Ugryzie kto pani kawałek tej rudery?
Pani Bogusia wręcz się zachłysnęła.
— Mój dom, a komu się nie podoba, niech mi tu gałów nie wytrzeszcza! Gapi się niby, a na przeszpiegi przyłazi! Znają takich, co potem złodziejom drogę pokazują! Wynocha stad, ty szlajo, bo na policję dzwonię!
— O, hrabina się znalazła, a dzwoń sobie! Ja na publicznej drodze jestem i mogę robić, co chcę!
— A rób, złodziejko, rób! W kryminale się będziesz tłumaczyć!
— Kto złodziejka? Ja…?!
— A co, może ja?!
Teraz na Bożenkę spadła niemal utrata głosu.
— Ja panią do sądu zaskarżę! — wrzasnęła wyjątkowo piskliwie.
— Do sądu, akurat! Kto tu przed czyim domem szpieguje? I proszę, proszę, niech wszyscy słyszą, niech widzą, że taka wywłoka podejrzana tu łazi i domy ogląda…!
W tym miejscu pani Bogusia zyskała przewagę. Interesująca wymiana zdań rozlegała się szeroko, z różnych stron od sąsiadów ktoś tam wyglądał na ulicę i przysłuchiwał się jawnie. To jakoś Bożence było nie na rękę, nie zależało jej wcale na zbytnim rozgłosie. Pośpiesznie szukała myślą miażdżących argumentów.
W głębiach domu Tadzio zdrętwiał już od pierwszej chwili, rozpoznał bowiem jej głos. Zaniepokojony, skoczył do okna w swoim pokoju, wychylił się mocno, ujrzał postać za ogrodzeniem i ogarnęła go zgroza. Czegoś podobnego doprawdy nawet po tej kretynce się nie spodziewał! Rany boskie, co miał teraz zrobić…?!
Karpiowski, osobiście nie zainteresowany, z ciekawości zbliżył się do niego i również wyjrzał. Głos pani Bogusi wyraźnie słyszeli sprzed domu, na przerwę w pracy mogli sobie pozwolić, szczególnie że wzmacnianie balustrady było prawie skończone. Wychylił się obok Tadzia, awanturująca się facetka przed szopą okazała się całkowicie mu obca, nic z tej dziwnej wojny nie rozumiał, spojrzał zatem na wspólnika, chcąc go spytać, co o tym myśli, i zdumiał się jego nagłą bladością i wyrazem oblicza, pełnym paniki i rozpaczy.
— Chłopcze, co ci się stało? Co się tam dzieje? Co to za jakaś…?
— Szlag jasny… — wymamrotał Tadzio bezradnie.
— Wariatka. Pasierbica mojej matki, długo by gadać… Sam pan widzi, poprzewracane ma w tym łbie na siódmą stronę, rany boskie, niech mnie przypadkiem nie zobaczy…
Zajęta panią Bogusia Bożenka nawet nie spoglądała w tamtą stronę. Znalazła odpowiedź na jej insynuacje.
— Kto tu do kryminału pójdzie, to jeszcze nie wiadomo! — rozdarła się pełna piersią. — Od złodziei wyzywa, a sama co…?! Potajemnie, po nocy, kradzione do domu znosi! A niech się gliny dowiedzą, że tu cała szajka, sama doniosę! I jeszcze porządnych ludzi do tego gnoju wciąga, a niech przyjdą, niech zrewidują, więcej znajda niż kto myśli!
Furia stłumiła w pani Bogusi drgnięcie zdumienia.
— Leć, szantrapo! — ogłosiła gromko. — Leć, aż sobie kulasy połamiesz! A od mojego domu won, a niech tu jeszcze złodzieje się pokażą, wiadomo będzie, od kogo nasłani! A postój jeszcze trochę, może i fotografię ci kto zrobi na pamiątkę!
Tadzio z Karpiowskim przestali słuchać dialogu, z przerażeniem popatrzyli na siebie. Co ta koszmarna dziewczyna wiedziała o ich nocnych poczynaniach? Bo cóż by innego mogła mieć na myśli, jak nie te ostatnie wydarzenia…?
— Niech ja skonam, ta wydra mnie śledziła… — wyszeptał Tadzio z rosnąca zgrozą. — Jakim cudem?! Do głowy by mi nie przyszło…
— Ma do ciebie jakieś pretensje? — zatroskał się Karpiowski.
— Pretensje…? Cholera ją wie, co do mnie ma, wychowywaliśmy się razem i do tej pory był spokój, a teraz nagle diabli w nią wstąpili. No. ja się z matką rozmówię, tak mnie urządzić…! Teraz już nie ma siły, trzeba dom oczyścić. Wyniesiecie, co się da. a jutro ja resztę, pralnia nie pralnia, coś tam zełgam.
— A tak naprawdę, to o co jej chodzi?
Ostatnią rzeczą, na jaką Tadzio miał ochotę, to wyznanie Karpiowskiemu swoich perypetii matrymonialnych, które pozornie kompromitowały go pod każdym względem. Jeszcze by się o nich dowiedziała Elżbieta…
— O głupoty — odparł krótko. — Ubzdrzyła sobie. Ale może nawet nie wie, że zrobiła nam koło nogi, bo ogólnie to idiotka. Nie wystawię łba na zewnątrz, póki sobie nie pójdzie, nie ma mnie tu, nie było i nigdy nie będzie.
— Już chyba sobie idzie — powiedział pocieszająco Karpiowski i ponownie wychylił się przez okno. — Bo nic nie słychać. Tak. poszła…
Bożenka istotnie zrezygnowała z konwersacji dość nagle, uprzytomniła sobie bowiem, że wdaje się w lekką scysję z panią domu, który zamierzała wizytować. Niekoniecznie brać szturmem, raczej zostać w nim mile przyjęta. Dowiedzieć się czegoś o Tadziu, spotkać go tam, zagarnąć, przy aprobacie i może nawet pomocy aktualnego otoczenia. Teraz nie wchodziło to w rachubę, ta wstrętna baba odgoni ją od drzwi toporem i nawet słuchać nie zechce, może i rzeczywiście ojciec z macochą mieli rację, zalecając nawiązywanie wszelkich kontaktów polubownie i przypodchlebnie… Chyba trzeba było…
Nauki i charakter rodzonej matki tkwiły w niej zbyt głęboko, żeby mogła zdobyć się w tej kwestii na rzetelną samokrytykę. Wszystko w niej rwało się do zwycięstwa na drodze agresji, a pani Bogusia ten gatunek agresji wyzwalała z wrodzonym, rzadkim talentem. Zła na nią, a także trochę na siebie, skołowana i mimo wszystko pognębiona Bożenka, nie widząc w dodatku nigdzie Tadzia, którego też ta słowna bitwa powinna była wywabić na zewnątrz, ucięła pogawędkę w pół słowa, odwróciła się i po prostu odeszła.
Pani Bogusia pozostała na placu boju, acz zwycięska, to jednak silnie wzburzona. Postała jeszcze chwilę, złym wzrokiem patrząc za przeciwniczką, po czym wróciła do kuchni, solidnie trzasnąwszy drzwiami.
Teraz dopiero, powolutku przychodząc do siebie, jęła nad kopytkami rozważać jej słowa…
Obiad był mocno spóźniony nie tylko z racji niespodziewanego incydentu, ale też i dlatego, że pani Bogusia czekała na powrót dzieci z Elżbietą, chcąc wszystkich nakarmić hurtem. Karpiowski z Tadziem skończyli balustradę i bez najmniejszej przerwy uchwycili się ostatnich drzwiczek, obaj pełni złych przeczuć. Karpiowski, szczerze mówiąc, miał całkowicie dosyć tej całej roboty, którą po większej części symulował. Tadzio znosił ją lepiej, od dzieciństwa przyzwyczajony do własnoręcznej dbałości o stan techniczny całego domu. Nie mogli jednakże znienacka przerwać swoich działań i odmówić dalszych usług, bo wypadłoby to co najmniej dziwnie, a może nawet podejrzanie. Coś należało zakończyć, bodaj te wszystkie elementy drewniane.
— Nic nic, przy rynnie już pan nie musi — szeptał pocieszająco Tadzio do wspólnika. — Ma pan pretekst, wraca pan do pracy, a ja sobie dam rade. Ewentualnie może Elżbieta, kolanko podać potrafi. Chociaż ona też człowiek…
— Pewno więcej potrafi niż ja — odszeptywał mu smętnie Karpiowski. — Co ty tu chcesz zrobić? Albo się nie otwiera, albo nie zamyka. Ja sobie nawet wyobrazić nie potrafię, jak temu zaradzić.
— Przystrugać trochę, żadna sztuka. Trochę te drzwiczki za duże, takie akurat ojciec miał, przypominam to sobie. Miał dopasować, ale mu się nie chciało. Przeszmerglować. pomalować i po krzyku. Jutro skończymy.
Dzieci wróciły, kiedy pani Bogusia straciła cierpliwość i usadziła swoich pracowitych gości przy stole. Przedtem czekała, nic nie mówiąc, z zaciśniętymi ustami, patrząc im tylko na ręce. co przychodziło jej łatwo, bo owe ostatnie drzwiczki znajdowały się na parterze, tuż obok przejścia do szopy. Stwierdziła, że do komórki za nimi nie zaglądają wcale i jeden mały kawałek napięcia zszedł jej z duszy. Drugi, znacznie większy, pozostał.
Nie zdążyli wetknąć łyżek do talerzy z chłodnikiem, kiedy od ulicy rozległy się głosy i zoologiczne towarzystwo wkroczyło do domu. Jedno spojrzenie na twarz matki i jeden oddech w panującej atmosferze wystarczyły, żeby Staś i Agatka rzucili się do mycia rąk i natychmiast potem do stołu. Elżbieta wywęszyła znacznie mniej, ale poszła w ich ślady. Przy gulaszu z kopytkami i sałatką z pomidorów pani Bogusia zaczęła.
— Co to za jakieś gadanie było o tym kradzionym, co mi podobno do domu przychodzi? — spytała zimno i. jak zwykle, bez dyplomatycznych wstępów.
— Jakim kradzionym? — zainteresował się słabiutko Karpiowski.
— O, niech mi tu Henio z Tadziem nie mówią, że nie słyszeli. Darła się ta wywłoka jak jerychońska trąba. Co to się wczorajszej nocy działo, jak mnie nie było?
Eksplozji niepokoju doznali wszyscy przy stole, bez względu na wiek, każdy we własnym zakresie i z własnych powodów, tyle że jej potęga była rozmaita. Pani Bogusia pilnie patrzyła na własne dzieci, raz tylko zerknąwszy na Tadzia.
Agatka nie miała akurat w planach zdrady brata.
— Coś hałasowało — powiedziała dość obojętnie. — Aż się nawet obudziłam.
— I co?
— Nic — włączył się Tadzio mężnie, widząc wyraz twarzy Stasia. — Ja też się obudziłem i poszedłem popatrzeć. Jacyś ludzie gadali akurat tu, przed domem, ale między sobą tylko i zaraz poszli. Samochodem odjechali.
— Jakim samochodem?
— Nie wiem, po ciemku nie było widać.
— I telefon dzwonił — dołożyła Agatka.
— Do kogo?
— Do nikogo — odpowiedział znów Tadzio. — Pomyłka była.
— I co ta pomyłka powiedziała? Bo coś musiała mówić, żeby Tadzio wiedział, że pomyłka.
— Nic prawie. Jakaś dziewczyna prosiła Felka czy Fredka, nie pamiętam. Ani Felka ani Fredka tu nie ma, więc powiedziałem, że pomyłka. Na to ona spytała, czy to numer… o, też nie pamiętam, jaki, ale na pewno nie ten. Nie chciało mi się gadać po nocy, więc powiedziałem, że inny i cześć.
Pani Bogusia dokonała rzutu oka na córkę, która kiwnęła głową. W porządku, Tadzio mówił prawdę. Noc jednakże niepokoiła ją nadal.
— To co ta zdzira o przynoszeniu wrzeszczała?
— Jaka zdzira? — spytały równocześnie Elżbieta i Agatka, Elżbieta mimo woli, Agatka zaś z wielkim zaciekawieniem.
Osobami, nie znającymi sprawy dokładnie, pani Bogusia nie zamierzała na razie zawracać sobie głowy.
— Nie wasza rzecz, już oni wiedzą. Nie podrzucili nam czego do domu? Bo to złodzieje różnie swój towar chowają i u przyzwoitego człowieka potrafią trzymać tak. że nikt nic nie wie. Może ona co widziała?
Tadzio pozwolił sobie wzruszyć ramionami.
— Może i widziała, ale wątpię, czy tu. Ciemno było. księżyc wcale nie świecił, mogła pomylić wszystko, nie tylko domy, ale nawet ulice. Kto ja tam wie co widziała i gdzie. Na wariatkę wyglądała.
— Że wariatka, to owszem — przyświadczyła wzgardliwie pani Bogusia. — A tak na wszelki wypadek przepatrzeć trzeba i ogród, i szopę. Może nawet i dom. A Staś co robił? Nie obudził się?
— Obudziłem — wyznał Staś ostrożnie. — Jak się Tadzio na schodach potknął.
— I co?
— I wyszedłem…
— Chciał mi pomagać — włączył się miłosiernie Tadzio. — Ale ci ludzie już poszli, więc nie było w czym…
— Do pokoju Tadzia wchodził?
Agatka tym razem delikatnie pokręciła głową, przy czym w kręceniu było tyle triumfu i satysfakcji, że pani Bogusia odebrała wskazówkę trafnie. Brat z pewnością chciał się wygłupić i złamać zakaz, ale siostra mu w tym przeszkodziła. Bardzo dobrze…
— Nie. skąd — odparł Tadzio obojętnie. — Na schodach powiedziałem, że nic się nie dzieje i niech idą spać. Porozglądałem się jeszcze trochę, ale już był spokój.
Karpiowski jadł kopytka tak zachłannie, że bezustannie miał pełne usta. Liczył na to, że w razie jakiegoś pytania zyska czas na odpowiedź, przełykając długo i z wysiłkiem, nie rozmawia się bowiem z pełnymi ustami. Elżbieta milczała kamiennie w obawie, że nie zdoła ukryć zdenerwowania i niepokoju, które z pewnością objawia się w jej głosie. Apetyt straciła kompletnie, ale jadła, żeby nie zwracać na siebie uwagi, tyle że straszliwie ślamazarnie. Staś milczał również, ciężko spłoszony, wciąż niepewny, jaki numer wywinie mu siostra, na jego przewód pokarmowy jednakże nie miało to negatywnego wpływu.
Pani Bogusia nie pozbyła się całkowicie swoich podejrzeń. Wciąż miała wrażenie, że skądś tu zalatuje jakiś cień smrodu.
— Kto to w ogóle był, ta dziewucha? — rzekła w zamyśleniu. — Ciekawa rzecz, czy ktoś ją tu zna… Albo widział. Tadzio co wie?
Tadzio pomyślał, że to koniec. Jeśli teraz się wyprze, przez resztę życia będzie musiał pilnować, żeby pani Bogusia nie wykryła jego powinowactwa z Bożenką. a Bóg raczy wiedzieć co ta kretynka zdoła jeszcze zrobić. Jeśli zaś przyzna się do znajomości, może to mieć skutki zgoła wulkaniczne!
W ostatniej chwili przyszedł mu na myśl ratunek.
— Nie mam pojęcia. Nie widziałem jej dobrze za ogrodzeniem. W ogóle nie wiem, jak wyglądała. Zdawało mi się. że miała kapelusz…
— Skąd znowu kapelusz, jaki tam kapelusz, żadnego kapelusza nie miała! Skąd się Tadziowi wziął kapelusz?!
— Nie wiem, takie miałem wrażenie… Możliwe, że cień od gałęzi tak padał.
— A głos? Głosu Tadzio nie rozpoznał?
— Trudno głos rozpoznać przy takich wrzaskach. Raz jakoś dziwnie zapiszczała… Czy mnie może słuch mylił?
— Zapiszczała — przyświadczyła krótko pani Bogusia i zwróciła się nagle do Karpiowskiego: — Henio też nic nie widział?
Karpiowski omal się nie zatchnął zbawczymi kluskami. Zdołał je przełknąć.
— Widziałem, z daleka i przez chwilę, sylwetka… No, dziewczyna, mężczyźni jeszcze w sukienkach nie chodzą… Ale nic więcej.
— Chłopy to jak ślepe komendy — podsumowała pani Bogusia z gniewnym rozgoryczeniem i na razie poniechała tematu.
Marzeniem Elżbiety stała się bodaj najkrótsza chwila sam na sam z ojcem lub z Tadziem. Co się tu działo, na litość boską, co za jakaś afera przedziwna się przytrafiła w czasie jej nieobecności, w dodatku chyba obfitująca w konsekwencje…? Jakiś cios nastąpił i trzeba mu zapewne przeciwdziałać, tylko jak…?!
Tadzio, nie zdając sobie z tego sprawy, rzucał na nią spojrzenia przepraszające, błagalne, spłoszone i w ogóle rozpaczliwe, co zdenerwowało ją jeszcze bardziej. Ojciec jadł, jakby postanowił doprowadzić panią Bogusię do bankructwa. Agatka pęczniała tajemniczym triumfem, a Staś biłby rekordy wśród myszy pod miotła. Czemuż, do diabła, nie było tu jakiejś osoby postronnej i neutralnej? Gdzie ten Bubel parszywy…?!
Agatka grzecznie przypomniała o deserze, w drodze powrotnej z tego ogrodu zoologicznego wstąpili do sklepu i przywieźli ciasteczka z owocami, można by je teraz spożyć.
Owszem, można było. Jej matce to nawet odpowiadało, przygotowaną już galaretkę od razu postanowiła zostawić na jutro. Agatka widziała krokodyla, nawet dwa, ale siedziały częściowo pod wodą i żaden nie otworzył paszczęki, pewnie należało mu zaproponować coś do jedzenia, ale tam zabraniają karmić zwierzęta, chociaż czy takiemu krokodylowi zaszkodziłby, na przykład, kawałek kiełbasy…?
Mimo całkowitego zakończenia posiłku zamyślona pani Bogusia uparcie siedziała przy stole, trzymając przy nim także swoich gości. Swobodę zyskały tylko dzieci i skorzystały z niej natychmiast. Rozmowy się nie kleiły, a niepokój rósł.
Tadzio zdobył się wreszcie na odrobinę przytomności umysłu.
— No to może jeszcze podgonimy trochę robotę, żeby jutro skończyć — zaproponował, podnosząc się z krzesła.
— Tam coś wyschnąć musi — podchwycił szybko Karpiowski i podniósł się również.
Pani Bogusia łypnęła na nich złym okiem.
— A cóż to tu u mnie, jakiś obóz pracy czy jaka katorga? Dosyć się dzisiaj narobili, toż wieczór idzie i odpocząć też można. I cóż się niby stanie, jak skończą nie jutro, tylko pojutrze?
Wszyscy troje mogliby jej odpowiedzieć, że przez jedną dodatkową dobę dostaną zapewne nerwicy, ale jakoś ta informacja nikomu nie wydała się niezbędna. Karpiowski chciał przypomnieć, że za pięć dni idzie do pracy, pomyślał jednak, że to nie argument, pojutrze nie nadejdzie dopiero za pięć dni, tylko za dwa. Sytuacja wytworzyła się rozpaczliwie beznadziejna, nie wiadomo było w dodatku, czy pani Bogusia nie oczekuje po prostu wyjścia gości i opuszczenia jej domu, niech odpoczywają w swoim.
W desperacji ostatecznej Elżbieta zaczęła mówić w przestrzeń.
— Tak słyszałam, że podobno jedna facetka miała upiec kaczkę na kolację, bo z mężem i dzieckiem uroczystość sobie zaplanowali we troje, ten mąż awans dostał czy ona dyplom zrobiła, czy może dziecko załapało jakaś nagrodę w szkole, nie pamiętam. Już tę kaczkę miała gotową, prawie wstawiać do pieca, kiedy nagle zwaliła im się cała kupa gości, możliwe, że rodzina, dziewięć sztuk, no i widać było, że na tej uroczystości zostaną. A ona miała jedna kaczkę. W sklepach w tamtych czasach nic dostać nie było można, tylko podobno topiony serek i kompot z porzeczek.
Pani Bogusia skierowała na nią wzrok, w którym błysnęła iskierka zainteresowania.
— Rzecz w ogóle polegała na tym — kontynuowała Elżbieta, niczym w transie — że ona, ta facetka, nie mogła się skompromitować, bo mąż jej na boku wyznał, że tych gości sam zaprosił i zapomniał jej o tym powiedzieć. W ogóle zapomniał, że ich zaprosił. Wino mieli i słone paluszki, a poza tym właściwie nic.
Pani Bogusia nie wytrzymała.
— I co zrobiła?
— Zadzwoniła do jednej przyjaciółki, która była kiedyś tam w Pakistanie i miała jakiś tamtejszy przepis. I zrobiła tę kaczkę po pakistańsku, z ryżem, bo ryż szczęśliwie miała, no i oczywiście miała cebulę, jakiś tam kefir, koncentrat pomidorowy, rozmaite przyprawy, jak to normalnie w domu. W rezultacie jedną kaczka nakarmiła dwanaście osób. wszyscy się nażarli i bardzo im smakowało. Na deser dostali lody z budyniem, bo samych lodów mieli wszystkiego trzy porcje, dla siebie samych.
— Duża była ta kaczka? — spytała pani Bogusia rzeczowo.
— Dwa i pół kilo.
— Z mężem się rozwiodła?
— Nie. skąd. To był sympatyczny facet, tylko okropnie roztargniony. A, i jeszcze budyń musiała sama zrobić z mąki kartoflanej, bo gotowego nie miała.
— To cud zwyczajny, że miała mąkę kartoflana, bo w tamtych czasach też ciężko było dostać.
— Cud — zgodziła się chętnie Elżbieta. — Podobno wolałaby zrobić galaretkę, ale nie miała żelatyny.
— Zna Elżunia te osobę?
— Jedna dawna przyjaciółka mojej matki ją zna.
— To niech Elżunia dostanie od niej ten przepis.
— Proszę bardzo. Jak tylko ta przyjaciółka wróci z urlopu, bo akurat wyjechała. Zadzwonię do niej i pójdę z wizyta.
Kaczka sprawiła, że atmosferze ulżyło. Pani Bogusia oderwała się od swoich podejrzliwych myśli i wróciła do świata. Tadzio ośmielił się zaryzykować.
— Mam dla ciebie tę książkę — powiedział do Elżbiety. — Znalazłem, okazuje się. że wcale nie zginęła. Jest na górze, mogę ci dać od razu. Chodź.
— Jaką książkę? — spytała odruchowo pani Bogusia, zanim zaskoczona Elżbieta zdążyła otworzyć usta.
— Komputerowe wyliczanie krzywizn instalacji wysokoprężnej — odparł Tadzio grzecznie i bez namysłu, bo rodzaj dzieła obmyślił sobie starannie już wcześniej, spodziewając się najgorszego. W żadnym wypadku nie mógł to być utwór, jaki pani Bogusia zechciałaby czytać.
Elżbieta była gotowa towarzyszyć mu skwapliwie, nawet gdyby zaoferował jej żywą tarantulę, biegającą swobodnie po jego pokoju. Zerwała się z krzesła. W pani Bogusi jednakże wciąż tkwiły jakieś zadry.
— I cóż to Tadzio Elżunię za sobą ciąga? Nie może sam jej przynieść? Niech Elżunia nigdzie nie lata, Tadzio przyniesie.
Elżbieta opadła z powrotem na krzesło i błysnęła inteligencja.
— To zrób mi uprzejmość i od razu włóż do mojej torby, żebym nie zapomniała. Tam leży, w przedpokoju…
W kwadrans później udało im się wreszcie opuścić przesadnie w tym dniu gościnny dom pani Bogusi w sposób mniej więcej naturalny. Niedbałym ruchem Elżbieta wzięła po drodze swoja torbę i omal się nie ugięła pod jej niespodziewanym ciężarem. Wybiegła na ulicę, jakby ją ktoś gonił, co poniekąd było zgodne ze stanem faktycznym, ponieważ istotnie goniły ją ogólnie nieżyczliwe myśli pani Bogusi.
— Słuchaj, dziecko, z tą kaczką to była prawda? — spytał ją Karpiowski już w samochodzie. — Żadnych pakistańskich przyjaciółek twojej matki sobie nie przypominam…
— Nie musisz i nawet nie próbuj. Ogólnie prawda, ale to było w Danii, kaczkę robił prawdziwy Pakistańczyk, a przepis ma Krystyna, bo to jej przyjaciółka przy tym była. Czekaj, tato, zatrzymajmy się, niech ja popatrzę… Co on mi tam włożył, do tej torby, kamienie…?
W torbie na samym wierzchu leżała książka, cienka dość, ale dużego formatu, w języku angielskim, skutecznie kryjąca dalszy ciąg zawartości. Pod książką ukazały się paczki studolarówek i ćwierćmetrowy rulon…
— Boże jedyny! — jęknęła Elżbieta. — Nareszcie! Chociaż tyle…
— Ciekawe, ile — mruknął jej ojciec.
— No przecież nie będziemy liczyć na ulicy! Jedźmy do domu, Krystyna tam szału dostanie! W takiej okropnej sytuacji… Co się tam stało w ogóle, co to było, ta jakaś balanga dzisiaj, co za historia z jakąś facetką i złodziejskimi łupami…? Widział nas ktoś wieczorem…?
Karpiowski poczuł się okropnie zakłopotany, co było po nim widać.
— No, wiesz, moje dziecko, to trochę krępujące… Mam na myśli dziewczynę… Chyba coś rzeczywiście widziała… Może Tadzio się dowie…
— Tato, przestań się jąkać i rozmawiaj ze mną jak mężczyzna z mężczyzną! Co krępujące, o co biega? Co ma Tadzio do tego?
— Wszystko chyba… Nie wiem… No, zdaje się, że to była jego kuzynka… Powinowata… Czekaj, powiedział! Pasierbica jego matki.
Elżbieta aż do Czerniakowskiej rozważała tę informację. Na Czerniakowskiej coś nią miotnęło.
— Pasierbica jego matki sobaczyła Chlupową i wymyślała jej od złodziejek? A cóż to za jakieś kretyństwo?
— Raczej odwrotnie, Chlupowa wyzywała od złodziejek pasierbicę. Bardzo to skomplikowane i nie wymagaj, żebym wszystko powtarzał.
— A skąd ona się tam w ogóle wzięła, ta pasierbica?
— No właśnie… To Tadzio raczej… Suponował, że… jak by tu powiedzieć… trafiła tam za nim.
— Za Tadziem!
— No, tak przypuszczał…
Elżbieta zamilkła i dała ojcu spokój. Nie wiadomo dlaczego okropnie się zdenerwowała. Bo co ją to właściwie mogło obchodzić, dziewczyna przyleciała za Tadziem i zrobiła pani Bogusi idiotyczną awanturę, sensu to nie miało za grosz, a co do Tadzia, ma prawo za nim latać nawet sto dziewczyn, ale nie w tym rzecz. Czy on jej o wszystkim powiedział? Może powinien był uprzedzić, że musi ją wtajemniczyć w ich prywatną aferę, ale to chyba idiotka, skoro wrzeszczała o tym na środku ulicy, i czy on… czy on rzeczywiście ma taki gust…? Ma wobec niej aż takie zobowiązania…? Naprawdę powinien był ostrzec, że nie jest sam i do spisku wchodzi dodatkowa osoba postronna…
Z niezwykłym wręcz brakiem entuzjazmu przystąpiła w domu do debat nad odzyskaną częścią ojcowskiego mienia. Do jej torby Tadziowi udało się wepchnąć pięć paczek studolarówek i jeden rulon złota, Karpiowski zaś wyjął z kieszeni płaskie pudełeczko. Otworzył je. Blask w oczach Krystyny zaiskrzył się nie gorzej niż jego zawartość.
Elżbieta popatrzyła na diamenty z rażącą obojętnością. Z tajemniczych przyczyn przestał ją jakoś interesować ich rodzinny stan majątkowy, migotliwe światło przebiegło po niej, owszem, ale wyłącznie z wierzchu, nie docierając do środka. Drętwo i niemrawo ustawiła na stole kieliszki do szampana.
Krystyna zwróciła na nią wreszcie uwagę.
— Co ci się stało? Nie cieszysz się? Popatrz, jakie to piękne! Dlaczego nic nie mówisz?
— Zła jestem — odparła krótko Elżbieta i poszła do kuchni po lód i zakąskę w postaci serka.
Dopiero przy drugim kieliszku szampana zmiękła trochę i na niespokojne pytania Krystyny odpowiedziała obszerniej. Bądź co bądź przywykła traktować ją jak przyjaciółkę.
— Zła jestem na Tadzia. Poprzysiągł tajemnicę i co? Rozpuścił pysk do jakiejś kretynki, która o mało nie położyła wszystkiego. A może położyła już resztę. Mógł z góry powiedzieć, że ją kocha nad życie, małpi rozum go ogarnia…
— Nie mógł.
— Bo co?
— Żaden chłop czegoś takiego do innej dziewczyny nie powie…
— Cywilny tchórz!
— Nic podobnego. Oni na ogół sami o tym nie wiedzą. Nie zdają sobie sprawy.
— Ale że ją ma, to wiedział — uparła się Elżbieta. — Mógł uprzedzić. Ostrzec! To przecież wariatka! Nie zauważył tego? Nie było mnie przy tym, ale wnioskując z atmosfery, miała duże osiągnięcie!
— Owszem, powiedział, że to wariatka — wtrącił się Karpiowski, zajęty przeliczaniem pięciu paczek dolarów na złotówki, na kalkulatorku i na papierze. — Bardzo się zdenerwował.
— To tylko świadczy o jego głupocie — zawyrokowała Elżbieta z zaciętością.
Krystyna zaczęła z tego wysnuwać własne wnioski i zdobyła się nawet na oderwanie wzroku od pudełeczka z diamentami. Bacznie i z pewnym rozczuleniem przyjrzała się swojej przyszłej pasierbicy.
— Tadzio mi nie wygląda na takiego barana — oświadczyła stanowczo. — Przestań obciążać go winą totalnie, nie wiadomo tak naprawdę jak to tam było. Jeśli uda mu się przylecieć jutro z tą całą resztą, dowiesz się wszystkiego na spokojnie…
— Nie zamierzam go pytać…
— To by znaczyło, że głupsza jesteś od tej awanturnicy. Trudno mi w to uwierzyć. Zresztą, oczywiście, zrobisz, jak zechcesz, a teraz przyjrzyj się temu. Diamenty łagodzą wszelkie uczucia…
Pod tym względem Krystyna miała całkowitą słuszność. Elżbieta popatrzyła wreszcie z większą uwagą tam, gdzie wzrok jej leciał odruchowo, sam z siebie, i poczuła w sercu drgnięcie przyjemności. No owszem, był to widok, który mógł wiele złagodzić. Wzięła udział w rozważaniach Krystyny, co z tego sprzedać, a co zostawić sobie, i powolutku jęła wykazywać nawet trochę zapału.
— Wedle moich wyliczeń, odzyskaliśmy jedną piątą całości — oznajmił Karpiowski pocieszająco. — W najgorszym wypadku dobre i tyle. Ale bardzo liczę na Tadzia i mam nadzieję, że odzyskamy całość.
— Chyba sama rozumiesz, że ten ślub z twoim ojcem teraz już koniecznie muszę wziąć — szepnęła Krystyna konfidencjonalnie. — Za dwa tygodnie nam wypada…
— W takim razie idę po następną butelkę. Obchodzimy jedno przy drugim i proszę bardzo, niech ja się upiję pierwszy raz w życiu! Jestem pełnoletnia czy nie?
— Jesteś, owszem. I jeśli już koniecznie musisz się urżnąć, okazję masz istotnie wyjątkową. Chociaż na samym szampanie nie pójdzie ci łatwo, a koniaku już prawie nic nie zostało. Chyba że doprawisz piwem…

Tadzio miał bardzo złe przeczucia i najchętniej urwałby się z ojcowskiego domu i pojechał do Karpiowskich od razu, ale sytuacja na miejscu trzymała go niczym w więzach. Pani Bogusia prezentowała osobliwą zaciętość i najwyraźniej w świecie żywiła jakieś tajemnicze zamiary. Jego zdaniem uwierzyła w najgorsze i postanowiła przeszukać cały dom osobiście, do czego w żadnym wypadku nie mógł dopuścić. To znaczy cały dom owszem, proszę bardzo, z wyjątkiem dawnego mężowskiego gabinetu, gdzie wciąż jeszcze nie panował wzorowy porządek.
Reszta trefnego chłamu spoczywała pod kanapą w jego torbie turystycznej. Wypchana szmelcem teczka, która powinna zostać znaleziona w szafie, tkwiła na kanapie pod skotłowaną pościelą. Pusta już torba Karpiowskich leżała na szafie i nawet dawało się ją dostrzec. Szafa była zamknięta, a klucza od niej oficjalnie nie posiadał.
Byłby od razu skoczył na górę i odwalił tę całą robotę, przygotowując się do jutrzejszego zakończenia akcji, gdyby nie to, że pani Bogusia trzymała go przy sobie pazurami i zębami. Po latach praktyki przychodziło jej to z największą łatwością. Gdyby na miejscu syna siedział jego ojciec, trzymałaby go jeszcze łatwiej, na tym, między innymi, polegały udręki Chlupa, o których Tadzio coś niecoś wiedział. Wzorem ojca potulnie godził się z presją.
— Bo to jest niemożliwa rzecz, żeby całkiem obca osoba bez dania racji takie brewerie wyprawiała — rozważała pani Bogusia z wielkim naciskiem, wyraźnie oczekując odpowiedzi. — Ciemno, nie ciemno, nie tak znów ciemno, żeby domów i ulic nie rozróżniać. Sam Tadzio powiada, że jacyś przed domem stali i hałas robili. To niby co?
Temat był dla Tadzia najgorszy ze wszystkich możliwych, ale całkowite wymiganie się od odpowiedzi nie wchodziło w rachubę absolutnie. Nawet gdyby nagle umarł, pani Bogusia jeszcze by coś z niego wydusiła.
— To mogło zwrócić uwagę i zmylić. Może specjalnie tutaj gadali głośno, ale gdzie indziej zanieśli coś po cichu…
— Gdzie niby?
— A, tego to już nie wiem. Nie znam ludzi, rzadko tu bywałem.
— Trzeba było częściej — wytknęła gniewnie pani Bogusia, nie bacząc na to, że sama ograniczała jego wizyty. — W dawniejszych czasach jaki złodziej mógł tu mieszkać, a teraz, na przykład, z więzienia wyjść i na nowo zacząć. Tadzio dorosły, ale swoich dziadków pamięta!
— Za moich dziadków żadnego złodzieja tu w okolicy nie było…
— No to może trochę potem. Kto tu dookoła…? Kwiatkowski to chyba nie, on szklarnie ma i swoje zarabia. Ten Cymer na rogu… możliwe, on pijus i moczymorda, a z czego żyją? Córka niby pracuje, dużo tam ona zarobi… Wiśniak, wielki urzędnik, urzędnicy to najgorsi…
— Ale oni raczej łapówki — ośmielił się zwrócić uwagę Tadzio. — Kraść osobiście nie muszą…
— No może… Majewski z pieczarkarni żyje… O, pieczarkarnia! Toż tam wszystko można schować, choćby i pół miasta obrabowali! No proszę! A Tarkowiak, ten z drugiej strony, z czego Tarkowiakowa takie futra nosi? I ja dobrze widzę, co ona w naszym sklepie kupuje, co tylko mają najdroższego…!
Objechawszy tym sposobem całe sąsiedztwo, pani Bogusia wróciła jednak do Majewskiego, którego kandydaturę Tadzio poparł bardzo gorliwie. Oczywiście, wielki teren pieczarkarni i ciemne hale stwarzały najwięcej możliwości i chociaż o tej porze roku hale były puste, czyszczone i remontowane, to jednak ich rozmiary nie uległy przez to zmniejszeniu. Majewskiemu zaś, starszemu obecnie panu, którego doskonale znał z dzieciństwa i który przez całe życie był człowiekiem nieskazitelnie uczciwym, żadne głupie podejrzenia, jego zdaniem, nie mogły zaszkodzić.
Ten sposób wyjaśnienia sprawy w pewnym stopniu przypadł pani Bogusi do gustu, ale niepokój w niej pozostał. Coś tu nie grało, węch jej to mówił.
— Stasia Tadzio pilnuje? — spytała srogo. — Nie włazi on tam czasem do tego pokoju?
Z prawie czystym sumieniem Tadzio mógł przysiąc, że noga Stasia w gabinecie ojca nie postała. A nawet gdyby postała, to głównie leżą tam teraz jego rzeczy, książki i odzież, dla Stasia mało interesujące.
— A swoją drogą dom trzeba przepatrzeć, bo to strzeżonego pan Bóg strzeże. Jakby w ogrodzie co było, dzieci znajdą, bo już dawno tam poleciały, ale mógłby Tadzio w szopie poszukać.
— I w piwnicy — wyrwało się Tadziowi, zanim zdążył ugryźć się w język. — Tam przez okienko przepchnąć można.
— A, to całkiem możliwe — pochwaliła pani Bogusia, szybko złożywszy sobie gratulacje za uporządkowanie piwnicy. — To możemy i zaraz, bo tam posprzątane…
Tadzio dokonał zatem penetracji piwnicy, a potem, łatwiejszej nieco, penetracji szopy, wszystko w asyście strażnika, patrzącego mu na ręce. Wysunięta przez niego supozycja ułagodziła jednak panią Bogusię o kolejną odrobinę, prawie zaczęła wracać do swojego normalnego stanu ducha. Sprawdziła jeszcze wszystkie pokończone już roboty remontowe, obejrzała ostatnią, napoczętą, omówiła kwestię rynny i wreszcie nieco sklęsła.
— Jutro niech Tadzio pamięta zamknąć porządnie, bo ja na bazar od rana idę. A Tadzio do pracy na którą?
Odruchowo i bezmyślnie Tadzio powiedział prawdę.
— Na ósmą…
— To mnie Tadzio podwiezie. Razem wyjdziemy… I to już Tadzio uznał za klęskę ostateczną.
Miał jednakże w charakterze tę korzystną cechę, że całkowity upadek wręcz nakazywał mu odbić się od dna. Nastąpiło to i tym razem. Nie zważając już, czy wszyscy śpią, czy też ktoś jeszcze czuwa, zirytowany i zacięty, zamknął się na klucz, zdecydowany nie otwierać nikomu nawet w razie pożaru, po czym przystąpił do pracy.
— A cóż to Tadzio ze sobą bierze? — spytała pani Bogusia podejrzliwie nazajutrz o poranku, oglądając torbę na jego ramieniu. — To do pracy Tadziowi tyle potrzeba?
Tadzio od wczoraj był już zdecydowany na wszystko.
— Nie, rzeczy do pralni biorę. Dawno miałem zawieźć, ale nie było kiedy. Wszystko na sucho.
— A, na sucho… Do której pralni?
— Jest taka, bardzo dobra, na Hożej. Zawsze tam wożę.
— A to musi Tadzio na sucho?
Tadzio podziękował w duchu samemu sobie, że nie pokazał torby wcześniej, bo pani Bogusia bez wątpienia zechciałaby sprawdzić jej zawartość, a teraz nie było już na to czasu. Rzucił ciężar na tylne siedzenie.
— Mam takich parę rzeczy, co tylko na sucho. Skóra na przykład. A nieprzemakalna kurtka już mi się trzyma ładne parę lat. Powiedziane, że na sucho, to na sucho, do wody pchał nie będę.
Pani Bogusia dała spokój i do bazaru na Wałbrzyskiej dojechała prawie w milczeniu i wyjątkowo szybko.
Dzięki temu dzwonek do drzwi Karpiowskich zadźwięczał już o ósmej dziesięć rano.
— Ja bardzo przepraszam, że tak wcześnie — powiedział Tadzio kompletnie bez żadnej skruchy do zaspanego nieco Karpiowskiego. — Ale nie miałem innego wyjścia. Musiałem tę zołzę na bazar zawieźć i wolałem z takim nabojem nie włóczyć się po mieście.
— Masz wszystko? — ożywił się Karpiowski.
— Wszystko co pan tu wepchnął. Słusznie wtryniłem wczoraj trochę szmalu Elżbiecie, bo tu by mi tyle nie wlazło. Proszę, niech pan wyciąga. Zaraz, moje szmaty… Musiałem wziąć, bo, jak Boga kocham, niewiele brakowało, a ona uparłaby się do nich zajrzeć!
Karpiowski zawlókł torbę i Tadzia do gabinetu, po czym, przypomniawszy sobie, że tu zazwyczaj sypia Bubel, począł ją wlec do sypialni. Krystyna już wstała, poszła do kuchni robić kawę. Elżbieta w szlafroku wyłoniła się ze swego pokoju.
Tadzio nie chciał uczestniczyć w dokładnym przeglądzie odzyskanego mienia Karpiowskich. Pozostał w salonie, pozornie dla upewnienia się, czy wszystko jest ogólnie w porządku, de facto przerażony wyrazem twarzy Elżbiety: Spełniły się jego najgorsze przeczucia, wieści o Bożence musiały do niej dotrzeć w wypaczonej formie, przepadł pewnie w jej oczach, ale tak odłogiem tego nie zostawi. Zechce ona słuchać czy nie, zwierzy jej się uczciwie, wyjawi prawdę, wyjdzie może na idiotę, ale nie na zwyrodniałego oprawcę, odzyska bodaj odrobinę honoru. Na opinii Elżbiety zależało mu w stopniu najwyższym w świecie, chociaż wcale nie wiedział, dlaczego.
— Wedle tego, co pamiętam i co mam zapisane, odzyskaliśmy cały majątek — oznajmił Karpiowski uroczyście, wkraczając do salonu. — Trzeba będzie powiedzieć Kaziowi, bo on się tam okropnie denerwuje w tym Amsterdamie. Powinno się to uczcić, ale nie wiem, czy wypada pić szampana o wpół do dziewiątej rano.
Krystyna ustawiała już na stole produkty śniadaniowe.
— Pomijając to, że chciałabym pojechać do pracy trzeźwa… i Tadzio pewnie też… nie mamy już w domu szampana — zauważyła rzeczowo. — Czczenie przenieśmy na wieczór. Poza tym, należałoby w ogóle czcić Tadzia, cała zasługa należy do niego.
— Czy trzeba go posadzić na tronie? — spytała kąśliwie Elżbieta, która zdążyła błyskawicznie umyć się i ubrać, i pojawiła się teraz w pełnej krasie.
— A mamy tron? — zdziwił się Karpiowski.
— Nie. Ale jakoś symbolicznie.
— Możemy mu dać poduszkę z kanapy — zaproponowała Krystyna. — Tadziu, zjesz coś? Zrobić ci może jajecznicę?
Tadzio milczał i cierpiał. Nawet gdyby wyszedł z domu bez żadnego śniadania, straciłby teraz apetyt. Całym jestestwem czuł potężny mur, który wyrósł nagle i odgrodził go od Elżbiety, i nie miał pojęcia, jak ten mur rozwalić. Cała rodzina Karpiowskich w ogóle zachowywała się, jego zdaniem, dziwnie, zamiast skakać z radości, tańczyć i padać sobie w objęcia, okazywali jakieś nieludzkie opanowanie, podszyte lekką niechęcią do świata. Nie przyszło mu na myśl, że w stanie malutkiego kaca po wczorajszym wieczorze nie ogarniali jeszcze ogromu sukcesu, który spadł na nich znienacka, a w który nie ośmielali się już wierzyć. Szczęście i ulga nie docierały do nich w pełni.
Już chciał pożegnać się i pójść sobie, ale nagle zmienił zdanie. Zdecydował się od razu wziąć byka za rogi.
— Nie chcę żadnej jajecznicy, dziękuję bardzo, ale chętnie napiję się kawy — oznajmił stanowczo. — Chciałbym coś powiedzieć i zależy mi… Jeśli mogą państwo posłuchać…?
— Ja mogę — odparł życzliwie Karpiowski. — Do mnie możesz mówić wszystko, co zechcesz, nawet przez cały dzień. One może trochę tego…
— My absolutnie niczego — zaprzeczyła stanowczo Krystyna. — Szlachetne wino w zasadzie nie szkodzi.
— No dobrze — zgodziła się z lekkim oporem Elżbieta. — W gruncie rzeczy wolę słuchać niż gmerać się w kuchni. Jedzenie, jako takie, nie podoba mi się wcale.
Komentarze wydały się Tadziowi trochę osobliwe i jakby ni w pięć, ni w jedenaście, ale ich źródło odgadł już po krótkiej chwili. Nie zajmował się nim, co innego miał w głowie.
— Mnie spotkało niezasłużone nieszczęście — oświadczył wprost. — Co nie znaczy, że zamierzam tu skarżyć się i płakać, tylko zwyczajnie wyjaśnić. Dosyć długa historia. Owszem, kawy poproszę. Z cukrem. Dziękuję.
Kawa została podana na stół w dzbanku–termosie, cukier również się tam znajdował, Krystyna zapomniała tylko o łyżeczkach. Przyniosła natomiast widelce. Obie z Elżbietą piły gorzką, Karpiowski pomieszał sobie w filiżance łyżeczką z cukiernicy, po czym wytarł ją starannie jednorazową chusteczką do nosa, dzięki czemu na nowo nadawała się do użytku. Tadzio nie ośmielił się na to samo, zamieszał swoją kawę trzonkiem widelca, na co nikt nie zwrócił żadnej uwagi.
— Ta facetka, która wczoraj przyleciała z awanturą, to jest Bożenka, córka męża mojej matki z pierwszego małżeństwa — kontynuował. — Wychowywaliśmy się razem przez prawie dziesięć lat i zawsze uważałem ją za coś w rodzaju siostry. Prawdę mówiąc, przez nią musiałem się wyprowadzić, bo okazało się ostatnio, że ona uważała mnie za coś w rodzaju narzeczonego. Jakieś tam głupie żarty wcześniej możliwe, że zlekceważyłem, bywa, że mały gówniarz chce koniecznie ożenić się, jak dorośnie, z panią od polskiego albo z ciocią Zosią, a dziewczynka upatruje sobie na męża jakiegoś stryja albo co. Do głowy by mi nie przyszło takie brednie traktować poważnie. No i teraz, dosłownie w ostatnich dniach, wyszło szydło z worka, nie dość, że ona uparła się wyjść za mnie za mąż, to jeszcze matka i jej mąż bardzo byli za tym. Mnie nikt o zdanie nie pytał i w ogóle nie miałem o tym pojęcia. Ale jak się wykryło, zresztą w niezłej awanturze, wystraszyłem się, jak jeszcze nigdy w życiu. Wolałbym sobie gardło poderżnąć niż się z nią ożenić, a na bezludnej wyspie popłynąłbym wpław i poszukał rekinów. Żeby nie było nieporozumień, palcem jej nie tknąłem i nie zamierzałem nigdy w życiu, bo może ona i ładna, ale mnie się wydaje obrzydliwa. Nie będę szlachetny, to znaczy nie żeby nigdy, ale teraz, w tej chwili. Nie widzę miejsca na eleganckie subtelności. To jest wypisz wymaluj moja macocha, tyle że młodsza, ale może nawet gorsza megiera, a ja nie mam gustu po ojcu.
Zamilkł na chwilę i napił się kawy. Nad stołem panowała cisza nieskazitelna, wypełniona rosnącym zainteresowaniem. Ponurym wzrokiem Tadzio obrzucił swoich słuchaczy i podjął:
— Uciekłem z domu. Matce powiedziałem, co myślę na ten temat, trochę się zmartwiła, ale bez przesady, bo moja matka jest rozsądna. Byłbym zamieszkał gdziekolwiek, stać mnie choćby i na hotel, gdyby się ta okazja nie przytrafiła, a i tak pewnie coś tam bym zrobił za ojca… No ale matka wiedziała i musiało się jej wyrwać, bo ta młoda gangrena przyleciała i o mało nam nie rozwaliła całej roboty. Nie wiem, co jeszcze może zrobić, zdolna jest do każdego kretyństwa, ale pojadę do domu i parę słów tam powiem. W zdechłego konia zrobić się nie dam. No i już. To wszystko.
— Jak to, już? — zdziwił się Karpiowski. — Mówiłeś, że będzie długie!
— No i było długie, nie?
— Nie tak bardzo — rzekła pocieszająco Krystyna i czym prędzej wykorzystała okazję. — Ale to znaczy, że ona cię zaskoczyła? Nie rozmawiałeś z nią o tym…?
Tadziem szarpnęło.
— W życiu…!!! Z nikim w ogóle, a gdyby ona została ostatnia na świecie, to też za nic! Ja w ogóle chciałem państwa za nią przeprosić, chociaż gdybym przypuszczał, że coś podobnego może nastąpić, chyba bym ją związał i gdzieś zamknął… No, tyle to może nie, ale przynajmniej bym ostrzegł wcześniej…
— To istny cud, że nie skończyło się gorzej…
— Toteż dlatego już się zdenerwowałem, zrobiłem porządki w nocy i od razu rano to wywiozłem. Będę sobie chyba musiał coś kupić, żeby wrócić z tej pralni z takim samym tobołem.
— Mogę ci coś pożyczyć, gdybyś miał kłopoty — zaproponował uczynnię Karpiowski.
— Bardzo dobrze, że to wszystko mówisz — odezwała się nagle Elżbieta i z najwyższą ulgą. Tadzio wręcz usłyszał, jak ów okropny mur zaczyna się walić. — Bo już myślałam… myśleliśmy…
— Nie wszyscy — mruknęła Krystyna.
— …że ci ta cała hopa z teczką nabruździła prywatnie. I. no dobrze, przyznam się, miałam do ciebie pretensję, że mi nie powiedziałeś, że musisz wtajemniczyć swoją dziewczynę…
— Ona nie jest moją dziewczyną! Nigdy nie była i nie będzie! Gdyby mi w ogóle cokolwiek świtało, w życiu nie dałbym robić z siebie kretyna na jej cholernej studniówce…!
— Chcesz powiedzieć, że byłeś z nią na studniówce…?
— Byłem, jak taki dobroczynny osioł! Słuchaj, ty sobie nie potrafisz wyobrazić…
Krystyna delikatnie podniosła się z krzesła, popukała w ramię Karpiowskiego i dyplomatycznie wyprowadziła go z salonu. Tadzio i Elżbieta nie poświęcili temu najmniejszej uwagi.
Upływu czasu nikt nie dostrzegł. Dźwięk dzwonka u drzwi, który zabrzmiał kwadrans przed jedenastą, zadziałał niczym wybuch bomby. Jakieś tajemnicze przeczucie wszystkim krzyknęło, że objawia się Bubel.
— No i masz, znów to samo! — wysyczała dziko Krystyna. — Historia się powtarza, razem, pieniądze i ten pasożyt! Co my teraz zrobimy, gdzie to przed nim schować?!
— Będę mu długo otwierać, powiem, że zamek się zacina — obiecała pośpiesznie Elżbieta, pędząc już do przedpokoju.
— Zastanówcie się przez ten czas!
Karpiowski zdenerwował się dokładnie tak samo, jak za pierwszym razem. Sytuacja wydała mu się identyczna, cały majątek zagrożony, wtedy wpadł na pomysł, wywiózł wszystko do Chlupa, omal im przez to nie przepadło, ale jednak ocalało. Teraz jednakże Chlupa już nie ma… Ale jest jego syn!
Polecenie natychmiastowego zabrania wszystkiego, co przywiózł, przeraziło Tadzia śmiertelnie.
— I co mam z tym zrobić?! Gdzie trzymać?! W samochodzie…?!!!
— Może w pracy…
— Nie mam takiego miejsca w pracy, wszystko otwarte, ktoś podwędzi…
— Przynajmniej na razie wywieź!
— Heniu, zapakujmy w coś, nie tak luzem…
Z przedpokoju dobiegały nerwowe okrzyki Elżbiety, gmerającej kluczem w zamku, świadczące niezbicie, że za drzwiami istotnie stoi Bubel. Bubel nie miał najmniejszej ochoty przyznawać się, że posiada własne klucze do domu Karpiowskich, czekał zatem cierpliwie. Krystyna gorączkowo pakowała rozrzucone na tapczanie bogactwa do pierwszej torby turystycznej, jaka jej wpadła pod rękę.
Karpiowski jej pomógł. Mimo popłochu, oprzytomniał pierwszy.
— Krysiu, skrytka bankowa. Słuchaj, ryzyk–fizyk, wynajmę skrytkę. Od razu, dzisiaj…
— Ale przecież do skrytki to się nie zmieści! One są małe, bank to nie przechowalnia bagażu!
— Wynajmę dwie i rozdzielę to pół na pół.
— W takim razie weź torby! O, reklamówki…!
— I może coś z odzieży — poprosił rozpaczliwie Tadzio. — Może ma pan coś do uprania na sucho, oddam razem ze swoim, niech to moje też będzie wypchane!
— Krysiu…
— Och, dobrze, coś się znajdzie…
Pełen ulgi okrzyk z tyłu powiadomił Elżbietę, że już może uporać się zamkiem. Bubel wszedł, świeży niczym wiosenny poranek, zaciekawiony osobliwymi kłopotami niejako na wszelki wypadek. Obejrzał się na drzwi.
— A co…?
— Nic — odparła stanowczo Elżbieta, popychając go dalej. — Zaczęło nam się zacinać od wczoraj i Tadzio specjalnie przyjechał obejrzeć, bo może trzeba będzie wymienić. Pewnie chcesz się umyć. Co tak wcześnie przyjechałeś?
— Lubię jeździć o świcie, tłoku nie ma. Umyć, dlaczego nie. Da się co zjeść?
Zajrzał po drodze do salonu. Stali tam obok siebie Tadzio z Karpiowskim, każdy z dużą torbą w ręku, jakby się wspólnie wybierali w podróż. Karpiowski się nieco uginał. Tadzio spojrzał na niego i dokonał wymiany toreb. Był silniejszy, uginać się nie musiał.
— Dokąd jedziecie? — zainteresował się Bubel.
— Do pralni — powiadomiła go bez namysłu Krystyna. — Idźcie już, jazda, jazda! Tadziu, kup taki zamek, jaki uznasz za najlepszy, znasz się na tym. Mnie wszystko jedno. Ja zaraz jadę do pracy, Elżbieta ci zrobi jajecznicę. No idźcie wreszcie…!!!
Wypchnięci niemal siłą Tadzio i Karpiowski opuścili dom. Elżbieta, błysnąwszy wściekle okiem, bez protestu przystąpiła do produkcji posiłku. Postanowiła zrobić tę jajecznicę co najmniej z pięciu jajek, na skwarkach z boczku, żeby Bubel musiał ją jeść możliwie długo. Obie z Krystyną zdołają może przez ten czas oprzytomnieć po niezwykle urozmaiconym poranku.
— No i fajnie, twój ojciec zabrał samochód, a ja naprawdę muszę być w pracy — wyszeptała Krystyna, malując się przed lustrem. — Czy ten podlec ma nadprzyrodzony węch do pieniędzy?
— Ale przynajmniej raz wreszcie ta upiorna kołomyja spada nam z głowy — pocieszyła ją Elżbieta. — Ponadto uspokoiłam się w kwestii dziewczyny…
— A mówiłam!
— Dobrze, że sam zaczął, bo zła byłam…
— Toteż usiłowałam cię zastąpić.
— I chwała ci za to. Co teraz robimy?
— Nic. Ja wychodzę, bo muszę. Ale może on też wyjdzie. Bogusia jest w domu?
— Czekaj, niech sobie przypomnę… Wczoraj pracowała w dzień… Owszem, powinna być. wychodzi na czwartą.
— Powiedz mu o tym, może do niej poleci, będziesz miała chwilę spokoju… A, czekaj! Sama go mogę trochę pogonić, niech mnie przy okazji podwiezie!
Delektujący się w spokoju jajecznicą Bubel pod koniec posiłku był zmuszony gwałtownie się pośpieszyć. Komunikat o godzinach pracy pani Bogusi zdecydowanie dodał mu wigoru i już po paru minutach Elżbieta została sama.
Mogła wreszcie usiąść, wziąć kota na kolana i trochę zastanowić się nad sobą.

Tadzio dopiero w pralni stwierdził, co oddaje do tego prania na sucho. Duży serdak Karpiowskiego ze sztucznego zamszu, podbity sztucznym futrem, silnie poszarpany kocimi pazurami i bardzo stary dywanik w niedźwiadki, kaczuszki, hipopotamki, żyrafki i rozmaite inne egzotyczne zwierzątka, najwyraźniej pochodzący z dziecinnego pokoju, wzbudziły lekkie zdziwienie i pewne wątpliwości, czy rzeczywiście muszą być prane na sucho i czy jakakolwiek woda zdoła im zaszkodzić. Tadzio jednakże uparł się przy swoim, z tego wszystkiego bowiem zgłupiał tak, że pranie na sucho wydawało mu się bezwzględnie najważniejszą częścią imprezy. Ponadto czynił te starania dla Elżbiety, nic nie było zbyt trudne i teraz już nawet orientował się mniej więcej w przyczynach swojego stanu ducha. Bożenka, jako katalizator, spełniła zadanie koncertowo.
Wyszedł z pralni, odetchnął głęboko i wreszcie udał się do pracy, widząc przed sobą coś jakby wolny, ulgowy dzień. Po raz pierwszy odważył się pomyśleć o narosłych zaległościach, które powinien nadrobić. Czuł się na siłach. Czuł się na siłach przenosić góry i stoczyć nawet później walną bitwę z Bożenka. Czuł się na siłach zdobyć świat.

Dokładnie w tym samym czasie w domu Chlupa rozgrywały się sceny osobliwe.
Bożenka nie popuściła. Z wielkim wysiłkiem uznawszy swój błąd, przyjechała tam po raz trzeci. Trafiła na moment, kiedy pani Bogusia, wróciwszy już z bazaru, ponownie wyszła z domu do sklepu po śledzie. Wiedziała doskonale, że głupio odmieniona sytuacja gospodarcza zmusi ją do nabycia niemieckich filetów, niezłych, owszem, ale droższych.
Osobiście wolałaby dawne, zwyczajne śledzie z beczki, które mogła przyrządzić po swojemu, mocząc je w wodzie, potem w mleku, własną ręką i talentem robiąc z nich arcydzieło. Te ich parszywe filety ograniczały jej inwencję i to ją denerwowało, ale jeśli nie było innego wyjścia, trudno, musiała jakoś dać sobie z tym radę. Po drodze, tam i z powrotem, zastanawiała się, czy nie udałoby się pojechać nad morze, kupić śledzie prosto z połowu, własnoręcznie nasolić, beczka nie taki znów cymes, żeby nie dało się jej dostać, poza tym dwie ma we własnej piwnicy… To jak, jechać razem z tą beczką…? Kłopotliwe chyba, do czego się to zmieści? Furgonetka jaka…? Ale jednak, warto się wysilić, dwie beczki miałaby do dyspozycji, na zapas, a może pan Zygmuś…?
Głowiąc się nad trudnościami i usiłując obliczyć koszty, zbliżyła się do swego domu.
Bożenka nie zdobyła się na tyle taktu, żeby nie spróbować furtki. Zadzwonić, owszem, zadzwoniła, po czym, nie czekając na reakcję z wewnątrz, pchnęła ją i stwierdziła, że jest otwarta. Weszła zatem.
I od razu nadziała się na Agatkę.
W nieobecności matki dzieci były nastawione na czujność, nawet Staś wiedział, że domu na pastwę losu zostawiać nie wolno. Agatka usłyszała dzwonek, wyjrzała przez kuchenne okno, zobaczyła obcą osobę, bezczelnie wchodzącą, i natychmiast zaryglowała drzwi wejściowe. Zdążyła ostrzec brata, że ma zamknąć drzwi do ogrodu, zamknęła okno w kuchni i okopała się na piętrze, w oknie własnego pokoju.
Bożenka zostawiła jej dość czasu na te wszystkie zabiegi, uważała bowiem, że w trudnej sytuacji nie należy prezentować nieprzystojnego pośpiechu. Im wolniej, tym lepiej. Przekroczyła furtkę, postała na chodniczku, porozglądała się, dostojnym krokiem podeszła do drzwi i zadzwoniła. Rzecz oczywista spróbowała także klamki, ale bez rezultatu.
Agatce nie umknął najmniejszy jej ruch.
— Kto tam? — spytała ze swego okna na piętrze, na co pozwolił jej dźwięczący w całym domu dzwonek.
Bożenka uniosła głowę.
— Ja do pani Chlupowej — oznajmiła z godnością.
— Mamusi nie ma — usłyszała w odpowiedzi. — A dlaczego pani w ogóle wchodzi, jak nikt nie otworzył furtki?
— Bo była otwarta.
— Wcale nie. Była zamknięta, tylko zamek się zepsuł.
— Jak się zepsuł, znaczy, była otwarta. No to weszłam.
— Bardzo źle. Nikt nie popycha i nie wchodzi, tylko czeka, aż otworzymy. Obcych osób się nie wpuszcza.
— Ja nie jestem obca. Już tu byłam.
— Niemożliwe. Ja pani nie widziałam. Kiedy pani była?
— Wczoraj.
Na moment Agatkę zastopowało. Wczoraj… Wczoraj przeszło pół dnia spędzili z Elżbietą w ogrodzie zoologicznym, co było piękne, ale kto wie, możliwe, że odebrało im jakieś wydarzenia domowe. O tej facetce przed domem nie miała najmniejszego pojęcia, ale z pewnością wczoraj przytrafiło się coś interesującego, łatwo było wywnioskować to z atmosfery, jaką wywęszyli zaraz po powrocie. Może ta jakaś miała w tym swój udział?
— I co? — spytała ogólnie z wielkim naciskiem, nie umiejąc inaczej sformułować ogromu swojej niewiedzy.
Przy największym wysiłku trudno byłoby znaleźć pytanie, które zakłopotałoby Bożenkę bardziej. Wczoraj pokłóciła się potężnie z babą z tego domu, niewątpliwie Chlupową, co nie stanowiło najlepszej rekomendacji świata. Miała to teraz wyznać? Komu, jej własnej zapewne córce, która panuje nad drzwiami…?
— I nic. Przyszłam panią Chlupową przeprosić za pomyłkę…
— Jaką pomyłkę?
— Głupią — wyrwało się Bożence z chwalebną szczerością. — Wszystko jedno. Kiedy pani Chlupowa wróci?
— Nie wiem. Nikt nie wie.
— Nie mogłabym poczekać?
Agatka zastanowiła się. Czekanie owszem, miałoby sens, po powrocie matki dowiedziałaby się może, co tu było i co będzie.
— Może pani. Proszę bardzo. Czekać można.
— Nie wpuściłabyś mnie do domu? Poczekałabym w domu.
Podobna rzecz była zabroniona radykalnie, kategorycznie i raz na zawsze. Słuchający z okna swojego pokoju Staś postanowił wspomóc siostrę.
— Nic z tych rzeczy — ogłosił w przestrzeń. — Obcych do domu się nie wpuszcza.
Bożenkę zaczął ogarniać gniew.
— Mówię przecież, że ja nie jestem obca, bo już tu byłam! Nie wpuszczacie, to nie, ale niech się chociaż dowiem, kiedy wasza matka wróci! Za godzinę? Za dziesięć minut? Jutro rano? Gdzie w ogóle poszła?!
— Poszła, gdzie chciała. Nasza matka jest pełnoletnia i może robić, co jej się podoba. A pani bezprawnie weszła do naszego ogrodu i wcale nam się to nie podoba…
— Ugryzę wam ten kawałek ogrodu?
— A kto to wie, z drugiej strony mamy agrest i maliny… Słuchając argumentów brata, Agatka zaniepokoiła się, że facetka odejdzie i ona sama niczego się nie dowie. Zdecydowała się iść na pewną ugodę.
— Cicho bądź! No dobrze, matka poszła do sklepu i niedługo wróci. Z tej strony może pani poczekać, chociaż matce się to nie spodoba. Lepiej, żeby pani poczekała za ogrodzeniem. Bo inaczej będzie na nas, że otworzyliśmy furtkę, bo nikt porządny nie wchodzi bez otwierania, tak tylko na pych…
— To może byście sobie, do cholery, zreperowali ten zamek…?!
— No popatrz, wyraża się — powiedziała ze zgorszeniem Agatka do Stasia.
— Każdy by się wyraził — mruknął pod nosem Staś, oceniający sytuację obiektywnie. — Zamek zreperujemy, ale to co, chce pani czekać tyle czasu?
Bożenka wyraźnie poczuła, że za chwilę trafi ją szlag. Co to za dzieci jakieś okropne, a, prawda, to przecież jest rodzeństwo Tadzia! No rzeczywiście, przyjemne stwory…
Gdyby naprawdę chciała zasłużyć się pani Bogusi i przebłagać ją za wczorajsze występy, cofnęłaby się dyplomatycznie na ulicę i poczekała za ogrodzeniem. Do takich ustępstw jednakże nie była zdolna, należała do osób, które przy każdym ograniczeniu i każdym zakazie kłócą się wściekle dla samej zasady. Odsunęła się o trzy kroki tylko po to, żeby lepiej widzieć wstrętne bachory w oknach na piętrze.
Wracająca ze sklepu pani Bogusia już z daleka usłyszała głosy pod swoim domem. Przyśpieszyła kroku, ujrzała aktorów sceny, zwolniła, potem zatrzymała się nawet i posłuchała przez kilka chwil. Rozpoznała dziewczynę. Dzieci stawiały jej czoło dzielnie, zasługiwały na pochwałę, przeciwniczka ich zaś z całą pewnością musiała być zdrowo walnięta. Może i rzeczywiście pomyliła domy, może i rzeczywiście dla niepoznaki robiła awantury nie tam gdzie należy, ale jej osobiste cele i błędy życiowe przestały panią Bogusię obchodzić. Włamania i kradzieże nie wchodziły już w rachubę, nie przeprowadza się rozpoznania terenu z takim hukiem, od którego drży okolica, złodziej musiałby być skończonym idiotą, a z idiotą ona sobie da radę.
Ruszyła się, kiedy w rękach jej syna mignęła proca. Staś posuwał się za daleko, na procę przyjdzie jeszcze czas.
Bożenka od początku zamierzała posłużyć się imieniem Tadzia, ale w ferworze jakoś jej to umknęło. Przed nosem wyrosła jej nagle majestatyczna postać pani domu.
— Paszła, wywłoko — powiedziała pani Bogusia spokojnie, ale jakoś tak, że wszyscy od razu zamilkli.
Na ten moment właśnie nadjechał Bubel i dziarsko wyskoczył z samochodu. W zapadłej znienacka ciszy gromko zabrzmiały jego słowa powitania. Zdążył wykrzyknąć kilka zdań, zanim zorientował się, że coś tu nie gra i trafił na jakąś podbramkową sytuację. Bożenkę ocenił jednym rzutem oka, owszem, prezentowała jego ulubiony rodzaj urody, ale gdzież jej było do pani Bogusi, kobiety w pełni rozkwitu, jaśniejącej zaletami dodatkowymi, tamta to gówniara, dziewczynka, a on nie pedofil. Z miejsca stanął po właściwej stronie barykady, chociaż usiłował wtrącać się łagodnie, pobłażliwie i bez krzyku.
Bożenka nie wyszła, o nie. Wstąpiła w nią furia, bogata w cechy ozdobne, protest, ośli upór, gardło dać, a zrobić na złość i na przekór, wedrzeć się do tego domu już nie wiadomo po co, zostać tu, wrosnąć, zakwitnąć…! Zamiast usunąć się na zewnątrz, na ulicę, popędziła dookoła budynku, do dalszej części ogrodu.
Agatka w oknie miała uciechę jak nigdy dotąd. Staś porzucił swoją lożę na piętrze, skoczył na dół i wziął udział w gonitwie. Nikt nie miał pojęcia, dlaczego i po co uprawia te biegi, oblecieli dom w koło trzy razy, wreszcie pani Bogusia zadyszała się pierwsza, zrezygnowała z ćwiczeń lekkoatletycznych, chwyciła miotłę z kąta przy schodkach i wystartowała do interwencji bezpośredniej. Bożenka siły miała jeszcze dużo, ale niespodziewany cios w starannie wypracowaną koafiurę wstrząsnął nią do głębi. Ugięła się nagle, zakrywszy twarz rękami, z głośnym płaczem, skręciła ku furtce i galopem opuściła niegościnną rezydencję.
Stwierdziwszy z żalem koniec przedstawienia, Agatka również zeszła na dół. Bubel czule i troskliwie wprowadzał zionącą ogniem panią Bogusię do kuchni, Stasiowi pozostawiając opiekę nad zakupami w torbach.
— Co to było? — spytał, nie próbując nawet ukryć śmiertelnego zdumienia. — Co się stało? Już już, spokojnie, lekarstwo, może wody na razie…
— Piwa! — warknęła pani Bogusia, niezdolna opanować się na poczekaniu.
Piwo wciąż jeszcze było w lodówce, Karpiowscy aż do wczoraj dbali o zaopatrzenie. Koniak Bubel miał w samochodzie, ale wolał się chwilowo nie oddalać i nie zostawiać wzburzonej damy samej. Usiłował najpierw dociec, co tu właściwie zaszło i kim była tak brutalnie usunięta młoda piękność.
Już przy drugiej butelce uzyskał mniej więcej jasny obraz sytuacji, z której jednakże nic kompletnie nie rozumiał. Przyniósł w końcu ten koniak, zdołał oderwać panią Bogusię od wstrętnego tematu i przystąpił do omawiania interesów.
Największą korzyść z wydarzenia odniósł Staś. Pamiętna procy w jego dłoniach pani Bogusia, w porywie uznania dla właściwej postawy syna, prawie obiecała mu zezwolenie na wstęp do gabinetu i oglądanie rzeczy po ojcu. Jak Tadzio będzie tam robił porządek, być może Staś będzie mógł popatrzeć mu na ręce…

* * *

Po wyjściu Bubla Elżbieta również opuściła dom, kiedy zatem wrócił Karpiowski. zastał pustkę. Sam był zmuszony odcierpieć posępne godziny, w oczekiwaniu na którąś ze swoich kobiet.
Krystyna pojawiła się pierwsza. Rzuciła na stół w salonie stos wydruków do korekty, weszła do sypialni i ujrzała towarzysza życia, siedzącego na tapczanie, prezentującego sobą obraz nędzy i rozpaczy.
— Jezus Mario, co się stało? — spytała niespokojnie.
Karpiowski skierował żałosne spojrzenie na swoje nogi.
Miał je wyciągnięte jakoś dziwnie, za nimi zaś widać było bok wypchanej torby turystycznej. Krystynie zabrało tchu.
— Jak to…? To to…? Karpiowski kiwnął głową.
— Jak to…?! Nie zostawiłeś w banku?! Nie wynająłeś skrytki?! Dlaczego…?!
Karpiowski westchnął ciężko.
— Nie było ani jednej wolnej. Na skrytki bankowe jest duże zapotrzebowanie. Za mało ich mają, bo to deficytowy interes.
— Na litość boską…! W tym mieście istnieje więcej banków niż jeden…!!!
— Byłem w trzech. W jednym mieli, ale takie małe, że musiałbym wynająć dziesięć. Wynająłbym i dwadzieścia, ale wolna była tylko jedna…
Krystynie opadły ręce. Z przedpokoju dobiegło szczęknięcie zamka i trzaśniecie drzwiami. Myśl, że to Bubel, spowodowała wybuch ślepej paniki, Karpiowski zerwał się z tapczanu, Krystyna pchnęła go z powrotem, jednym gestem chwyciła koc z fotela, narzuciła mu go na głowę, zarazem kryjąc i nogi, i torbę. W słusznym mniemaniu, że nie on ma pozostać w ukryciu, tylko jego mienie, Karpiowski usiłował wydobyć się spod duszącej osłony. Napotkał dziki opór.
Elżbieta usłyszała jakąś szamotaninę w sypialni, zajrzała tam z ciekawości i osłupiała. Na tapczanie najwyraźniej w świecie toczyła się jakaś walka, Krystyna dusiła jej ojca grubym i wielkim kocem, miłosnych igraszek nie przypominało to w najmniejszym stopniu. Przerażona rzuciła się na pomoc…
— Chciałaś zabić ojca za karę, że nie zdobył tej skrytki? — spytała z zainteresowaniem w długą chwilę potem, kiedy już wszyscy troje zdołali ochłonąć.
— Nie, chciałam wszystko schować — westchnęła Krystyna, osłabła od wysiłków i emocji. — Nie wiem, dlaczego uważałam, że twojego ojca też trzeba. Co teraz?
— Do diabła z majątkiem! W życiu bym nie przypuszczała, że to jest coś tak kłopotliwego. Nie mam pojęcia, co teraz. Co robią inni ludzie?
— Przede wszystkim nie mają w domu Bubla — rozzłościła się Krystyna, od razu odzyskując siły. — Przez niego to wszystko!
— Trzymają pieniądze w banku — powiedział równocześnie Karpiowski smętnym tonem. — I chyba w końcu trzeba będzie…
— A właściwie dlaczego nie…?
Wszyscy troje popatrzyli na siebie. Rzeczywiście, właściwie dlaczego nie…?
— Tato, przecież nie ukradłeś tego — powiedziała Elżbieta rozsądnie. — Aż dwojga złego, jeśli macie się pozabijać przez pomyłkę, lepiej już chyba zaryzykować? W ostateczności można rozdzielić na dwa banki.
— Nawet na trzy — poparła ją Krystyna. — Obydwoje mamy przecież dawne dolarowe konta, a ty jesteś już pełnoletnia i możesz mieć swoje.
— I każdy gdzie indziej, bo tych banków się namnożyło…
— A złoto? — spytał Karpiowski niepewnie. — Mam na myśli monety.
— To już znacznie mniejsza objętość, chociaż większy ciężar, i jakoś damy sobie z tym radę. Pomyślimy później. Jedziemy zaraz! Do której te banki otwarte…? Do szóstej?
Jeszcze zdążymy!
Pozostawiając dom na pastwę Bubla, rodzina Karpiowskich wybiegła w pośpiechu, wciąż obarczona zgryzotą w torbie turystycznej. Znów zaświtała im nadzieja…

* * *

Pełen nerwowego wigoru i wielkiej ulgi Tadzio, odwaliwszy potężną ilość pracy zawodowej, późnym popołudniem udał się wprost do Palenicy. Do swego aktualnego miejsca zamieszkania nie wstąpił, nie miał zatem pojęcia o kolejnym osiągnięciu Bożenki. Poprzednie jednakże wystarczyły, żeby wrodzona łagodność całkowicie go odbiegła.
W macierzystym domu zastał ogólny dramat. Bożenka wróciła z Siekierek zapłakana, śmiertelnie nieszczęśliwa i jeszcze bardziej wściekła. Znów nie miała na kogo zwalić winy, chyba że na te wstrętne dzieci, w pełni godne obrzydliwej matki. Po drodze pokłóciła się dodatkowo w jednym autobusie z pasażerami, a w drugim z kierowcą, co w żaden sposób nie uśmierzyło miotających nią uczuć.
Zostały też od razu dostrzeżone przez panią Halusię. Jej pasierbica wpadła do domu, trzaskając wszystkimi drzwiami, jakie jej się napatoczyły, z łomotem i szlochami popędziła po schodach na górę i w swoim pokoju padła na łóżko, waląc pięściami w pościel. Pościel uginała się miękko i bezdźwięcznie, w żadnej mierze nie zaspokajając jej potrzeby rozładowania stresu, niezbędne odgłosy wyprodukowała zatem we własnym zakresie za pomocą wycia, charkania i łkań.
Pani Halusia nie przejęła się zbytnio, nie po raz pierwszy bowiem Bożenka prezentowała silne emocje, wynikające z przyczyn niekoniecznie istotnych. Mogło się okazać, że przyjaciółka powiedziała jej złe słowo, upatrzony młodzieniec gapił się na inną dziewczynę, w sklepie ktoś przed nią kupił ostatnią parę wiszących kolczyków z mordą szympansa, makijaż jej się rozmazał publicznie, ewentualnie spotkała ją inna, podobna złośliwość losu. Można było te objawy rozpaczy spokojnie przeczekać, nie wtrącając się w nie przesadnie.
Wycia i spazmy zdenerwowały jednakże babcię, która miała pokój tuż obok i oglądała u siebie film w telewizji. Bożenka zagłuszała głosy z ekranu. Walenie w ścianę i próby perswazji bezpośredniej nie dały żadnego rezultatu, pani Halusia została zatem wezwana na pomoc.
Na komplikacje uczuciowe nie miała akurat czasu, kończyła bowiem przyrządzać obiad dla całej rodziny. Obiad był posiłkiem niezmiernie ważnym i musiał znaleźć się na stole dokładnie w chwili powrotu z pracy hydraulika, który pod tym jednym względem był maniacko nieugięty. Wszystko inne znosił cierpliwie i na wszelkie inne niedokładności zgadzał się bez oporu, obiad jednakże musiał być o czasie. Specjalnie w tym celu zawsze dzwonił i zawiadamiał, kiedy wraca.
Pani Halusia gotowała z zegarkiem w ręku. W brytfannie dochodziła jej zapiekanka, zupa wymagała doprawienia w ostatniej chwili, a deser owocowy zaczynała właśnie ubijać na mus. Zniecierpliwiona nieco porzuciła wszystko i udała się na górę.
Już pierwsze pytania sprawiły, że Bożenka przeszła samą siebie. Z łomotanej pięściami poduszki zaczęło się wydobywać pierze, gdzieś tam wsypa musiała pęknąć. Co gorsza, wśród okrzyków niezrozumiałej treści jęło się pojawiać imię Tadzia. To już wydało się matce Tadzia niepokojące, do wnikliwych dedukcji nigdy nie była zdolna, musiała się dowiedzieć dokładnie i wprost, o co tu chodzi, bo może i rzeczywiście Tadzio z czymś tam nawalił i trzeba to będzie odkręcać. Trochę zrobiło jej się żal Bożenki, najwyraźniej w świecie piramidalnie nieszczęśliwej.
Babcia, dla Bożenki, bądź co bądź, przyszywana, okazała się ostrzejsza.
— Za chłopakiem lata — zaopiniowała ze zgorszeniem. — A mówiłam, ostatni wstyd dla dziewczyny, kto to widział. Zabierz jej tę poduszkę, bo się wszystko zapierzy.
Bożenka zawyła głośniej.
— Przecież się Tadzio wyprowadził, mówiłam, że jej nie chce, to nie, widzi mama — rzekła z lekką irytacją pani Halusia i spróbowała usunąć zmaltretowaną poduszkę z zasięgu rąk pasierbicy. — Nic nie rozumiem, on w pracy przecież, to co jej mógł zrobić?
— Może pod pracę poszła, jak te takie bez ambicji, i przegonił ją…
Bożenka silniej przycisnęła poduszkę do łona, wierzgnęła nogami i jęła zipać histerycznie.
— Wody jej może dać? — zastanowiła się pani Halusia.
— Lepiej na głowę jej wylej — poradziła babcia.
— To się cała pościel zaleje. Albo wódki może…? Albo waleriany!
— Waleriany można. Ale ja ci mówię, jakby dobrze wodą chlusnąć, zaraz by jak człowiek gadać zaczęła. Z tych pisków ja nic nie rozumiem.
— Ja też nie…
Bożenka wszystko słyszała doskonale i mówić właściwie też by mogła, ale odradzająca się co chwilę wściekłość zmuszała ją do wrzasków. W dodatku coraz wyraźniej odzywał się w niej tajemniczy głos duszy, wytykający, że sama sobie jest winna. Za nic nie chciała się z tym pogodzić i nie była w stanie wyjawić swoich czynów i klęsk. Dla urozmaicenia zaczęła walić głową w materac.
Debata nad nią trwała. Babcia wysunęła supozycję, że powinno się po prostu zdrowo przyłożyć jej w tyłek, do tego jednakże potrzebny był rodzony ojciec. To on karcił córkę w razie potrzeby, macocha, przezornie i rozsądnie, pod tym względem okazywała powściągliwość. Wzmianka o ojcu przypomniała pani Halusi pozostawiony odłogiem obiad, zawahała się, coś z tą Bożenka należało zrobić, a tam piecyk i zupa, i nie dobity mus… Zirytowała się ostatecznie.
— Gdzieś była?! — krzyknęła z gniewem, przypadkiem trafiając w sedno rzeczy. — Faktycznie do Tadzia poleciałaś?!
Bożenkę poderwało do pozycji siedzącej. Nie Tadzio tak naprawdę stanowił źródło jej furii, na oczy go przecież nie widziała, tylko ten mur dookoła niego, złożony ze złośliwych i ordynarnych potworów! To z potworami nie dała sobie rady!
— A mówiłam!!! — wrzasnęła histerycznie. — Do meliny go mama wysłała, do mety, do speluny złodziejskiej!!! Niech teraz mama sama spróbuje bodaj słowo z nim zamienić, w więzieniu chyba, jak mamie widzenie dadzą!!!
Wizja Tadzia w więzieniu przebiła w pani Halusi nawet wymagania hydraulika. Obiad wyleciał jej z głowy.
Rezultat nieopisanie chaotycznej konwersacji przerósł wszelkie możliwe oczekiwania. Babcia była po stronie Tadzia i judziła przeciwko Bożence. Hydraulik wrócił do domu i zastał pusty stół, głodny i rozjuszony popędził na górę, skąd dobiegały wstrząsające odgłosy. Młodsze dzieci plątały się pod nogami, każde dostało klapsa i z płaczem uciekło do ogrodu. Zapiekanka się przypaliła, a mus podszedł wodą. Bożenka, z bolącym pośladkiem, bo ojciec miał ciężką rękę, odmówiła spożywania posiłku, chociaż na dół zeszła. Pani Halusia gorączkowo uzupełniała zmarnowany obiad omletami z szynką i serem.
Na to wszystko trafił Tadzio.
Wkroczył do jadalni trochę jeszcze zły, zacięty, zdecydowany definitywnie wyjaśnić sprawę i ukrócić raz na zawsze wszelkie zakusy na niego samego. Instynkt mówił mu, że właściwym rozmówcą będzie hydraulik, z którym pogadają jak mężczyzna z mężczyzną. Od początku przecież, od ślubu z jego matką, a nawet jeszcze wcześniej, pozostawali w niczym nie zmąconej przyjaźni i teraz powinni się wzajemnie zrozumieć. A już z pewnością hydraulik powinien doskonale pojąć, dlaczego on nie chce jego córki, żywego obrazu nieboszczki mamusi.
Przywitał się grzecznie, usiadł przy stole, przyjął duży kawałek przypalonej zapiekanki, bo pod tym względem było mu wszystko jedno, i przyjrzał się obecnym.
— Co się tu dzieje? — spytał dość ostro. — Przyszedłem wyjaśnić parę rzeczy, ale widzę, że coś tu nie gra. W czym dzieło?
Bożenka w obecności rodziny wolała się nie wychylać. Odpowiedziała mu babcia.
— A w tym, moje dziecko, że tu jakieś kalumnie na ciebie rzucają i rodzona matka tobie nie wierzy. A ta głupia dziewucha — tu wskazała widelcem rozczerwienioną i zapuchniętą od płaczu Bożenkę — nie wiadomo co sobie ubzdrzyła i z jęzorem po mieście lata. W domu po ojcu mieszkasz, a ona ci tam bruździ! I niech mi tu zięć nie przeczy — zwróciła się gwałtownie do hydraulika, który, odpracowawszy swoje, nie zamierzał już nawet ust otworzyć. — Ja tu mieszkam całe życie i jej matkę znałam od urodzenia, że z nią Bronek wytrzymał, to czysta łaska boska…!
W tym miejscu hydraulik był z teściową idealnie zgodny.
— …Jakby ona w matkę nie poszła, każdy by chciał dzieci pożenić, ale jak tak, to nie! A ona wstydu nie ma i brewerie wyprawia, aż się obiad zmarnował! Nie wiem, co tam było…
— Ale ja wiem — przerwał Tadzio, niezmiernie wdzięczny babci, że na samym wstępie odwaliła za niego połowę roboty. — I o tym właśnie chciałem mówić. Mamo, a prosiłem…
— Wcale jej nie powiedziałam, sama zgadła — usprawiedliwiła się ze skruchą pani Halusia. — Ja wiem, moje dziecko, że jestem głupia, zawsze byłam, ale ty mój syn jesteś i ciebie bym nie zdradziła. Możliwe, że coś mi źle wyszło.
— Dobra, pestka. Gdyby zwyczajnie przyszła, jak człowiek, pogadać zawsze można. Ale ona przyleciała i od pierwszego słowa taką balangę zrobiła, że oko bieleje. Wdowa po moim ojcu też nie anioł…
— No…! — wyrwało się z ogniem Bożence. Tadzio łypnął na nią złym okiem.
— W cudzym domu można by się grzecznie zachować, to nie. Trzeba było słyszeć…
— A dzisiaj podobno jeszcze gorzej, bo nawet na dzieci nawrzeszczała — doniosła gorliwie babcia.
— Co…?
— Dzisiaj, mówię…
— To i dzisiaj tam była?!
— Była i z płaczem wróciła, bo znów ją same nieprzyjemności spotkały — powiedziała zdecydowanie pani Halusia. — Broneczku, ja ci już mówiłam, nie pożenimy naszych dzieci. Tadzio nie chce, to nie, wytłumacz ty swojej córce, bo sam wiesz, że ja jej palcem nie tknę, a ona, widzę, czyste piekło robi, to kto by ją chciał? Mówię do niej i mówię, jak do ściany. A Tadzio do wolnej woli ma prawo…
— Na ocet much się nie łapie — mruknęła kąśliwie babcia.
Przekonanie, że z mężczyznami trzeba ostro, zakodowane było w Bożence genetycznie. Przez pierwsze osiem lat życia była świadkiem znakomitej skuteczności tej zasady, dostrzegając tylko jej powierzchnię i nie wnikając w głębszy nurt. Ogólna uległość i ustępliwość ojca, poza, oczywiście, tym jednym zadziorem w postaci obiadu… ona by zresztą nie robiła tego obiadu punktualnie, tak jak matka, niech będzie widać, kto tu rządzi… nie mogła mieć wpływu na jej poglądy. Całe to gadanie przy stole było dla niej nie do pojęcia i nie do przyjęcia. Jeszcze babcia ze swoimi muchami…
Nie wytrzymała.
— A cóż to, jak całe życie było, że Tadzio mój narzeczony, to co to ma być teraz? Nikogo nie obchodzi, sama zadbać muszę, ja tak nie pozwolę do wiatru się wystawić! Co tato sobie myśli, że za własną córką się nie ujmie, a że Tadzio uciekł do takiej jaskini, to ja to mam tak zostawić?! Tam podejrzane rzeczy się dzieją, niech oni się cieszą, że ja jeszcze na policję nie poszłam…!
— Jak dla mnie, możesz iść nawet do Interpolu — wkroczył Tadzio zdecydowanie. — Proszę wuja, czy ja chociaż raz jeden powiedziałem, że się będę z nią żenił?
Hydraulik był człowiekiem uczciwym, ponadto córka w przerażający sposób przypominała mu pierwszą żonę.
— Nie — przyznał jakby z lekką skruchą. — Nie powiedziałeś, fakt. Ale i nie mówiłeś, że nie, więc już myślałem, że się jej pozbędę, a ty chłopak jesteś przyzwoity i każdy by takiego chciał. No więc tego… Rozumiesz…
— Rozumieć owszem, rozumiem. Uważałem ją za siostrę. Czy jest tu jedna osoba, która słyszała, że chcę ją za żonę?
Takiej osoby nie było. Nie biorąc zbyt poważnie cichych projektów starszego pokolenia, Tadzio ani razu nie wypowiadał się jasno w tej kwestii.
— A słyszał kto, że nie? — wyrwała się płomiennie Bożenka.
— A słyszał kto, że wcale nie chcę ożenić się z Kasią Figurą? — zdenerwował się Tadzio. — I co, ma to znaczyć, że już lecę do niej z pierścionkiem? Z królową Małgorzatą duńską też nie mówiłem, że nie chcę się żenić, znaczy co, książę małżonek Henryk zbirów na mnie będzie nasyłał czy na pojedynek mnie wyzwie?
Królowa Małgorzata odrobinę Bożenkę ogłuszyła, bo też istotnie, dlaczego nie miałaby zapragnąć poślubienia Tadzia? No, starsza trochę, więc może nie wygrałaby w tej konkurencji… Ale i dla niej samej nie najlepiej to jakoś wychodziło, nikt jej nie popierał, a Tadzio stawiał opór znacznie większy niż mogła się po nim spodziewać. Pogubiła się trochę w swoich doznaniach, zbyt wiele przeciwności losu ostatnio ją spotkało, tam, u tamtej okropnej baby, została zelżona i niczego nie osiągnęła, tu traciła przyjemną pewność, że jest zaręczona i męża ma zagwarantowanego, same klęski i nie wiadomo która gorsza.
Za nic w świecie nie chcąc się poddać, spróbowała jeszcze szantażu.
— A po nocy trefny towar wnosili — oznajmiła z triumfalnym uporem. — Sama widziałam!
— No to co? — spytał zimno Tadzio.
— Jak to, co? Do policji mogę iść!
— Idź, proszę bardzo. Już i tak idiotkę z siebie robisz, trochę mniej czy trochę więcej, żadna różnica…
— Synku — zaniepokoiła się podejrzliwie pani Halusia. — Trefny towar…?
Tadzio zdecydował się zełgać raz, a dobrze.
— Mamo, tobie wyjaśnię. Kumpel mi przywiózł moje własne książki w torbie ojca, fakt, że późno było, ale wcześniej nie zdążył. Zostawił i poleciał. Jak ona chce donosy na te książki składać, proszę uprzejmie. Mnie nie przeszkadza.
— Twoje były?
— Moje. Zawodowe i różne inne. Hurtem mi oddał, bo się akurat przeprowadza, więc się pozbył ciężaru, a przedtem razem u niego pracowaliśmy. Skąd jej się wzięła melina złodziejska, pojęcia nie mam, tam dookoła sami przyzwoici ludzie mieszkają. Proszę wuja, czy wuj mógłby własnej córce przetłumaczyć, żeby przestała robić publiczne awantury u obcych ludzi?
— A dlaczego mnie wpuścić nie chcieli?! — wrzasnęła Bożenka.
— A dlaczego mieli chcieć? Wdowa po moim ojcu gościnna nie jest, fakt, ale to jej dom i ma prawo. Szczególnie jak kto się z nią zaczyna kłócić od pierwszego słowa. Sam słyszałem, więc mi nie mów, że nie, proszę rodziny, mnie wstyd za nią było śmiertelnie i nie chcę więcej takich kompromitacji. Niech jej to kto wyjaśni.
— Jakże to? Pchałaś się oknem, jak cię drzwiami wyrzucili? — spytał hydraulik ze złowieszczym naciskiem.
Przed ojcem Bożenka stchórzyła. Nie miała najmniejszej ochoty na kolejne lanie, eleganckie, humanitarne, paskiem po tyłku, niemniej jednak dotkliwe, stanowiące w działaniach pedagogicznych ostatni argument. Jedyny zresztą, jaki miewał na nią wpływ.
— Nikt mnie nie wyrzucał, bo wcale nie weszłam! Mówiłam przecież! Co to, to już nawet z daleka zapytać się nie można…?!
— Pytanie, jak — mruknął gniewnie Tadzio.
— A po cóżeś tam w ogóle polazła? — wytknęła babcia.
— A czy to ja nie mogę popatrzeć, jak Tadzio mieszka…?
— Co cię obchodzi, jak Tadzio mieszka? — spytała pani Halusia surowo. — To ja, jego matka, nie sprawdzam, a ty na kontrole latasz? Tadzio dorosły i pilnować go nie ma potrzeby. A i to jeszcze, że dziesięć lat cię uczę, że do ludzi trzeba grzecznie, a nie zaraz z wielkim pyskiem, i co? Jak do ściany! Jakbyś głucha była!
— Siebie pilnuj! — rozzłościł się nagle hydraulik. — Żebym ja tu takie rzeczy o własnej córce słyszał! Nie pchaj się tam, gdzie cię nie prosili, ludzi mi nie zaczepiaj, bo się ciebie wyprę…!
Przypomniało mu się nagle, jak kiedyś, wracając do domu, natknął się na pobliskim bazarku na piekielną awanturę, w której prym wiodła jego pierwsza żona, i jak cichutko przemykał się zaułkami, żeby go ludzie nie zobaczyli i nie skojarzyli z szalejącą w środku zbiegowiska furią. Rozzłościł się jeszcze bardziej.
— Wstyd mi przynosisz! — huknął potężnie. — A wywiń mi taki numer jeszcze raz, to jak ci przyłożę…!!!
Bożenka z płaczem odbiegła od stołu, nie usiłując nawet wnikać, o jaki numer właściwie ojcu chodzi. O Tadzia, jako takiego, o wizytę u Chlupów czy też o kłótnię ogólnie. Hydraulik sapnął gniewnie, puknął w stół widelcem i ochłonął. Obrzucił wzrokiem rodzinę i mrugnął na Tadzia. Czujna na nastrój męża po tym wybrakowanym obiedzie, pani Halusia podniosła się bez słowa, wyszła i wróciła z butelką smorodinówki. Po czym opuściła pomieszczenie. Babcia zgarnęła młodsze dzieci i już po chwili panowie zostali przy stole sami.
Instynkt Tadzia działał prawidłowo. Męska rozmowa zakończyła się o dziewiątej wieczorem pełnym porozumieniem. Mógł w pełni liczyć na to, że Bożenkę ma z głowy i nikt do niego żadnych pretensji żywić nie będzie.
Po czym wrócił do obecnego domu, jadąc tak przeraźliwie praworządnie i zgodnie z przepisami, jak jeszcze nigdy w życiu.

* * *

— Na moje oko, przez te cholerne pieniądze wszyscy wpadniemy w alkoholizm — stwierdziła melancholijnie Krystyna, wtykając Karpiowskiemu do rąk kolejną butelkę wina. — Takie nerwowe życie to niemożliwa rzecz. Gdzie ten łajdak się pęta…?!!!
Bubla, który wszak dziś przyjechał, ciągle jeszcze nie było.
— U Chlupowej nie siedzi, bo ona jest w pracy — rzekła w zadumie Elżbieta. — Ma dyżur do północy. Interesy pewnie po knajpach załatwia.
— I może tak dociągnąć do rana…
— Nie, zamykają wcześniej, chyba że nocne. Ale te nocne droższe. W dyskotekę wątpię.
— Może ustalmy sobie jakieś dyżury, żeby nie wszyscy musieli czekać — zaproponował smętnie Karpiowski, wyciągając korek. — Ja zostanę przy piwie… Za każdym razem jedna osoba się poświęca, a reszta śpi.
— Owszem — zgodziła się Krystyna i podsunęła mu kieliszek. — Niezła myśl….
Cały papierowy majątek Karpiowskiego udało się rozprowadzić po trzech kontach bez żadnego problemu. Okazało się, że sumy tego rzędu nie robią na bankach żadnego wrażenia i nikt się nie dziwił nagłej wpłacie w wysokości dwustu tysięcy dolarów. Pozostała jednak część poniekąd metalowa, która wróciła do domu wraz z diamentami i narażona była na kontakt z Bublem. Ukrycie jej pod tapczanem w sypialni nie stanowiło pewnego zabezpieczenia i nie satysfakcjonowało nikogo, na wszelki wypadek zatem należało bezpośrednio pilnować Bubla i patrzeć mu na ręce. Oczekiwanie na jego powrót z miasta było tak denerwujące, że bez napoju pomocniczego nie mogło się obyć.
— Żebym nie zapomniała przed zimą odebrać futra od Witowskiej — westchnęła nagle Krystyna. — Leży tam u niej… a może wisi… od czasu twojej katastrofy.
— I nasza biżuteria — przypomniała Elżbieta. — Nie cała. To, co mi zostało, noszę na sobie i brzęczę jak choinka wielkanocna. Ale może wetknąć jej także diamenty?
— Nie możemy obarczać przyzwoitej kobiety ciężarem takiej odpowiedzialności, miejmy trochę sumienia — zgorszył się Karpiowski. — A jak do niej ktoś się włamie? Albo będzie pożar?
— Przecież jej mąż nie pije!
— To co to ma do rzeczy?
— Pożar zazwyczaj wywołują pijacy. Zaprószają ogień gdzieś tam…
— W lesie albo w stodole — zwróciła uwagę Elżbieta. — W domu raczej dzieci. No owszem, ona ma dzieci.
— No wiec właśnie. Bez przesady. Może raczej zrobić tu, w domu, coś w rodzaju sejfu, jakąś skrytkę, wiecie, wyrwać parę klepek z podłogi…
— Pod klepkami jest beton.
— No to może w ścianie. W szafie…
— Wiecie, w ogóle nie umiem sobie wyobrazić życia bez Bubla — rzekła Krystyna rozmarzonym głosem. — Byłoby po prostu zbyt piękne, żeby mogło być prawdziwe. Od ośmiu lat wisi nade mną…
— Od jakich ośmiu? — zgorszyła się Elżbieta. — Ja go pamiętam prawie od urodzenia!
— Ale ja od ośmiu, bo przedtem mnie nie było. Poza tym, zdaje się, że jego siostra go nieźle pilnowała, mam na myśli drugą żonę twojego ojca. Od ośmiu lat wisi nade mną, jak sęp nad świeżym ścierwem, i zaczynam się czuć jak padlina…
W Karpiowskiego nagle wstąpiła energia.
— Może nie pij więcej — poprosił. — Ponadto zamierzam kupić dom, już sprawdzałem ogłoszenia, względnie parcelę i wybudować. Może na nazwisko Elżbiety, Krysiu, masz coś przeciwko temu? Prawnie dla Bubla kompletnie obca…
— Prawnie ty również jesteś dla Bubla kompletnie obcy…
W ferworze dyskusji nikt nie zauważył, że Bubel wrócił. W mniemaniu, iż wszyscy śpią, sam sobie otworzył drzwi i od razu postanowił twierdzić, że były otwarte. Jakieś zdania o domu wpadły mu w ucho, ale wolał się nie wtrącać, bo miał własne plany. Cichutko przygotował się do snu.
Gdyby nie wizyta Krystyny w łazience, gdzie akurat mył zęby, Karpiowscy siedzieliby zapewne do rana, nie dostrzegłszy jego powrotu. Dopilnowali jeszcze jego pierwszego chrapnięcia i z wielką ulgą poszli spać.

* * *

W tydzień później Tadzio skończył naprawiać rynnę. Dnia tego poczuł się niemal jak wniebowzięty, równocześnie bowiem spadł mu z głowy młodszy braciszek. Od przyjazdu Bubla pani Bogusia stała się jakby nieco roztargniona i lekką ręką potwierdziła udzielone wcześniej zezwolenie. Mógł Staś obejrzeć pamiątki po ojcu.
Obaj przezornie wybrali sobie chwilę, kiedy pani Bogusia znajdowała się na mieście, nie w pracy, zaproszona przez Bubla na tajemnicze pertraktacje. Agatkę zajęła Elżbieta, ściągnięta specjalnie w tym celu, doskonale zorientowana w sytuacji.
Święta szafa Chlupa została otwarta legalnie, kluczem. Staś dostał wypieków, Tadzio zaś doznał satysfakcji potężnej, młodszy braciszek bowiem niemal natychmiast wypatrzył wystający spod gumiaków czarny, zniszczony róg.
— O, to właśnie ojciec przyniósł jako ostatnie — oznajmił z przejęciem. — Powiedział, że narzędzia. A Agatka mówiła, że mu się ucho urwało.
Wbrew obawom, nie okazał żadnego rozczarowania na widok zawartości teczki, może dzięki temu, że Tadzio dołożył do niej prawie nowy kołowrotek potężnych rozmiarów. Maszynka do mięsa, nożyce do drobiu i fragmenty zepsutego miksera nie obudziły najmniejszego zdziwienia. Obaj zresztą rychło zajęli się prawdziwym sprzętem wędkarskim do tego stopnia, że stracili z oczu świat.
Z upojenia wyrwała ich Elżbieta, której cierpliwość w czasie ostatnich kilku tygodni uległa całkowitemu wyczerpaniu. Pozwoliła wejść na górę także i Agatce, której czarna teczka wpadła w oko jako jedyny interesujący przedmiot. Urwane ucho stanowiło dowód rzeczowy, tak jest, to było właśnie to, co ojciec przyniósł do domu i o co rozgrywały się jakiś czas temu gorszące sceny. Narzędzia. No owszem, rzeczywiście znajdowały się w niej jakieś bardzo rozmaite narzędzia…
Podział nastąpił bez żadnych sprzeczek, Tadziowi ryby nie śniły się po nocach, mógł iść na duże ustępstwa. Część własności Stasia, zgodnie z wcześniejszą umową, miała opuścić dom i leżeć w bezpiecznym miejscu do jego dyspozycji. Tadzio wydał się młodszemu bratu bóstwem. Nareszcie…! Nareszcie mógł lecieć z kumplem na te upragnione ryby, zaopatrzony we wszystko jak należy…
— Zaczynam sobie szukać mieszkania — rzekł z westchnieniem Tadzio, zakończywszy sprawę przeglądu ojcowskiego mienia i usiadłszy z Elżbietą przy kawie w najbliższym barku, gdzie Agatka nie mogła ich podsłuchiwać. — Całą robotę odwaliłem i wątpię, czy ona zechce mnie dłużej trzymać.
— Coś ty, przecież mieszkasz dla bezpieczeństwa! Przez złoczyńców!
— Złoczyńcy powolutku idą w niepamięć…
— To może znowu zakraść się i powygłupiać w ogrodzie? Naprawiłeś zamek w tych drzwiach do szopy? Może go znowu zepsuć?
— Niby można, ale co to da? Ten wasz Bubel zaczyna się tu zakorzeniać. Jeszcze nie mieszka, sam się dziwię…
— Wmówiłyśmy w nią, że to nie wypada.
— Tak? No to chwała Bogu, mam przed sobą trochę luzu. Poza tym, ona jest teraz wściekle zajęta, ale tylko patrzeć, jak złapie wolną chwilę i znów jej wpadnie do łba, że ja się mam do tego domu za bardzo nie przyzwyczajać. Rąbnięta jest całkiem, bo jeszcze parę lat i to się zacznie walić rzetelnie, a przyznam ci się, że wcale nie mam chęci odwalać całego remontu budowlanego własną ręką. Wolę płacić komorne.
Elżbieta kiwnęła głową, rozumiejąc doskonale, że nie lenistwo Tadziem powoduje. Pożałowała, że sami nie mają większego mieszkania, w którym istniałby wolny pokój gościnny, ale natychmiast uświadomiła sobie, że ów pokój na stałe zająłby Bubel, i żal jej minął jak ręką odjął. Nawet nie zdążyła doznać przyjemności na myśl o posiadaniu Tadzia pod wspólnym dachem.
— Do poprzedniego domu nie wrócisz…?
— Za skarby świata…! Bożenka się, co prawda, odczepiła, zdaje się, że ojciec jej to przetłumaczył od przeciwnej strony, ale nie wiem, co jej przyjdzie do głowy, jak już będzie mogła swobodnie siedzieć. Wmówi sobie, że wracam do niej albo co, a przysięgam ci na kolanach, że wolałbym się powiesić.
— Wiem — wyrwało się Elżbiecie i czym prędzej pośpieszyła zatuszować własną szczerość. — Że też się, swoją drogą, nie zorientowałeś wcześniej…
— Skąd? Jak? Siostrzyczka dodatkowa przybyła, niech sobie będzie. Głupoty wygadywała takie, że to było bardzo śmieszne. Dopiero po twoim ostatnim telefonie wystrzeliła z grubej rury i własnym uszom nie wierzyłem, bo rąbnęła mnie jak cepem. I dobrze się stało, bo w ten sposób uprzytomniła mi, że się w tobie zakochałem.
— Co…?
— Zakochałem się w tobie — powtórzył Tadzio z pozornym, kamiennym spokojem. — I nie mów mi, że o tym nie wiesz, chociaż fakt, że z gitarą pod twoim oknem się nie wygłupiałem i nawet kwiatów w tym wszystkim nie miałem kiedy ci przynieść. Ale podobno kobiety takie rzeczy wiedzą wcześniej niż sam delikwent, więc mam taką cichą nadzieję… No, rozumiesz, nie odkopałaś mnie jeszcze… Na pierścionek mnie stać. Chociaż, z drugiej strony, zrobiłaś się taka bogata, że prawie mi głupio… Ale nie pójdę w siną dal z zamkniętym pyskiem i złamanym sercem, bo tylko kretyn zakłada z góry, że koniecznie musi być źle, a ja kretynem może i jestem, ale w ograniczonym zakresie.
Gadatliwość Tadzia, rzecz oczywista, wywołana potężnym i skrywanym zdenerwowaniem, była Elżbiecie bardzo na rękę. Mogła nie ujawniać własnego, chwilowego, ale za to gruntownego zaniemienia. Dość osobliwa forma oświadczyn bardzo przypadła jej do gustu, ale nie spodziewała się ich akurat w tej chwili i na moment zaparły jej dech. Pewnie, że wiedziała, że Tadzio się w niej kocha, zważywszy jednak, że sama zakochała się w nim również, zdaje się, że od razu, tam, na Rozdrożu, przy pierwszej konfidencjonalnej rozmowie, w jej wiedzę wkradał się cień wątpliwości. Wzajemność uczuć to rzadka rzecz i w bezkrytyczną euforię popadać nie należy…
Tadzio jednakże zamilkł wreszcie i patrzył wzrokiem rozpaczliwie pytającym. Elżbieta zdołała się troszeczkę opanować.
— No i całkiem dobrze zgadłeś… — powiedziała jakoś bezradnie. — A od tego bogactwa w ogóle się odczep i nie bierz go pod uwagę, pomijając już to, że sam je dla nas odzyskałeś i pewnie należy ci się dziesięć procent znaleźnego…
Uświadomiła sobie, że zaczyna wygadywać nieziemskie brednie i z wysiłkiem pohamowała myślopląs, bo w oczach Tadzia mignął popłoch.
— A w ogóle owszem, wiedziałam — dodała, teraz już stanowczo. — I bardzo dobrze, ja też…
Całująca się gwałtownie w miejscu publicznym młoda para w czasach obecnych nie budzi już wielkich sensacji. Ściągnęła na siebie po prostu kilka życzliwych spojrzeń i właściwie nic więcej. Tylko przechodzący akurat ulicą ksiądz obrócił się ku nim, zwolnił kroku i po krótkim namyśle uczynił w ich kierunku znak błogosławieństwa.
— Powiemy ojcu i Krystynie? — spytała tradycyjnie Elżbieta, wydzierając się z chciwych objęć.
— Powiemy wszystkim! — wykrzyknął z mocą Tadzio. — Mogę zaraz ogłosić całemu światu…!
Elżbieta chwyciła go za rękaw koszuli, bo już się zrywał z krzesełka.
— Zwariowałeś, całemu światu mowy nie ma! I to jeszcze tu, w tej okolicy…! Ta cała kołomyja jeszcze trwa, ja nie wiem, co by z tego wynikło! Myślałam, że to ty myślisz racjonalnie, a nie ja!
Tadzio usiadł posłusznie.
— Zgadza się, czasem myślę, ale zdaje się, że chyba nie w tej chwili. Chodźmy stąd w ogóle, tu jest potwornie dużo ludzi. Zależy ci specjalnie na kontakcie ze społeczeństwem? Bo mnie nie.
— Mnie też nie. Jedźmy, wobec tego, od razu do nas…

Tydzień obecności Bubla przebiegł Karpiowskim ulgowo, z jednej strony bowiem Bubel rzeczywiście kradł tylko w chwilach wyjazdu, z drugiej zaś był tak zajęty, że prawie go nie było widać. Rozkręcał interes na bazie talentów pani Bogusi, budząc tym nawet w Karpiowskim lekkie wyrzuty sumienia.
— Krysiu, ja nie wiem — mówił z troską. — Czy nie powinno się jednak tej baby przed nim ostrzec? Przecież on ją wyroluje albo okradnie. Chyba jestem to winien Sewerynowi, żeby jego wdowy na pastwę nie rzucać…
Krystyna kręciła głową.
— Nie ma pożaru, poczekajmy i popatrzmy, co z tego wyniknie. Na moje oko ona ofiary z siebie zrobić nie da, Bubel się natnie…
Wiedzę o sytuacji w domu Chlupa można było zdobywać teraz już tylko przez Tadzia i Elżbietę, bliskie kontakty bowiem uległy rozluźnieniu. Karpiowski wrócił do pracy, co automatycznie wykluczyło jego udział w robotach remontowych o każdej porze doby. Pani Bogusia prezentowała normalną powściągliwość i tajemniczość, Bubel o własnych interesach z reguły milczał, wiedza zatem mocno kulała.
W dodatku ostatniego dnia owego ulgowego tygodnia z Amsterdamu zadzwonił były wspólnik.
— Ty, Heniu, słuchaj — rzekł żywo, upewniwszy się wcześniej, czy rzeczywiście Karpiowski odzyskał całą pamięć i czy jego amnezja nie zdradza skłonności do powrotów. — Jest złoty biznes do zrobienia.
Poprzedni biznes, acz udany, dokopał im wszystkim tak, że w pierwszej chwili dusza Karpiowskiego stawiła gwałtowny opór.
— Jaki biznes? — spytał wrogo.
Na słowo „biznes” Krystyna spojrzała z niepokojem, zdjęła z szyi kota, dla którego ludzki kark stanowił jedno z ulubionych miejsc pobytu, przeszła do sypialni i podniosła drugą słuchawkę.
Wspólnik nie wdawał się w ozdobniki, tylko przeszedł od razu do rzeczy.
— Jeden tutejszy, nasz z pochodzenia, załatwił swoje sprawy spadkowe po dziadkach, tam, u nas. Odziedziczył grunta, wielkie parcele w granicach Warszawy i tuż pod. W odwłoku ma grunta, potrzebuje gotówki, ty to od niego kupisz. Za grosze sprzeda, byle szybko. Jutro przylatuje na Okęcie i zaraz jest u ciebie. Ma twój adres i telefon. Masz gotówkę w domu?
— Nie. W banku.
— Cholera. To odbierzesz. Wypadnie ledwo czterysta tysięcy papierów, masz tyle.
Handel gruntami o tyle nie był Karpiowskiemu obcy, że już oglądał ogłoszenia o sprzedaży i zdążyły przerazić go ceny. Zawahał się, ale ciągle czuł w sobie opór. A jeśli, nie daj Boże, zarobi na tym, to co? Na nowo zacznie się upiorna karuzela z wystrzeganiem się Bubla, z ukrywaniem mienia…
— Po czemu to? — spytał na wszelki wypadek.
— Po dychu za metr, jak leci. I masz Wilanów, Pyry i bliskie Łomianki na granicy Młocin, razem cztery hektary, czterdzieści tysięcy metrów. Wszystko budowlane. Umów na pojutrze notariusza, on będzie miał papiery ze sobą, kupisz całkiem legalnie, a szmal z ręki do ręki…
— Nie chcę — powiedział Karpiowski zdecydowanie.
— Zwariowałeś?! Człowiesiu, to jest okazja tysiąclecia!
Owszem, Karpiowski zdążył sobie przeliczyć, ile by to wypadło wedle cen aktualnie obowiązujących i zrobiło mu się gorąco. Zarobi na tym, oczywiście, że zarobi i znów ta nerwowa, zatrute życie…
— Toteż właśnie. Nie chcę. Niech się kto inny wygłupia.
— A kto ci skombinuje taką forsę na poczekaniu, z dnia na dzień?! Ty porąbany jesteś, ty się puknij w globusik, złoty interes dostajesz do ręki…!
Słowo „złoty” nasunęło słuchającej w milczeniu Krystynie nagłą, natchnioną myśl.
— Ja tu słucham — wtrąciła się z energią. — Czy ta gotówka może być w twardych? Muszą być papiery?
— Krysiu…! —jęknął Karpiowski ze zgrozą.
— A, witam panią! — ucieszył się wspólnik. — Doskonale, że pani słucha, bo Henio, widzę, świra dostał. Pewnie, że może, nawet lepiej! On się nazywa Wolniak Adam i jutro tam u was będzie koło siódmej wieczorem. Ma jeden dzień czasu, pojutrze musi tu być z powrotem ze szmalem w ręku. Bierz się za notariusza, Heniu, i nie chrzań mi tu głupot różnych! Cześć! Moje uszanowanie, pani Krysiu!
Karpiowski odłożył słuchawkę w przerażonym milczeniu. Krystyna pośpiesznie wróciła do salonu.
— Heniu, on ma rację, ty się puknij — rzekła z ożywieniem. — Zastanów się, przecież w ten sposób pozbędziemy się złota i niech diabli biorą Bubla! Same diamenty schować łatwiej, upiekę ciasteczka, twarde jak kamienie i w każde wetknę jedną sztukę, Bubel z głodu padnie, a tego nie ugryzie! A ziemi nam ukraść nie zdoła, choćby na głowie stanął, ty myśl logicznie, jakie piękne życie się zacznie…!
Karpiowski gapił się na nią i powolutku panika w nim klęsła. No zaraz, chyba tak… Chyba ona miała rację…
Żadne z nich nie zwróciło uwagi na wkroczenie w domowe progi Elżbiety z Tadziem. Obydwoje grzecznie i w milczeniu przeczekali rozmowę, najwidoczniej dramatyczną, sądząc z wyrazu twarzy i tonu głosu Karpiowskiego. Wysłuchali słów Krystyny i Elżbietę nagle ruszyło.
— Co ma być? — zainteresowała się gwałtownie. — Słyszę tu jakieś piękne prognozy…?
Krystyna obrzuciła ją roztargnionym spojrzeniem.
— O, dobrze, że jesteś, pomóż mi. Mamy okazję pozbyć się złota za parcele budowlane, ten wspólnik twojego ojca napiął mu nowy interes, a on się waha. A ja tu widzę same korzyści, wreszcie przestaniemy pilnować… Co tak stoicie? I trzeba będzie podjąć te pieniądze, które wepchnęliśmy na konta. To już jutro, dziś się nie zdąży.
Karpiowski coraz bardziej godził się z jej zdaniem. Zaczynała uszczęśliwiać go myśl, że odczepi się od tego przeklętego złota i poczynania Bubla przestaną go obchodzić. Ależ to będzie ulga niebiańska…! No proszę, gdyby nie Krystyna, odmówiłby kategorycznie i okazałoby się, że popełnił głupotę…
— Krysiu, jesteś moim aniołem opiekuńczym — oznajmił uroczyście. — Elu, moje dziecko, wzoruj się na niej, uszczęśliwisz swojego przyszłego męża!
— Dziękuję panu bardzo — powiedział Tadzio z wdzięcznością i niskim ukłonem.
— Ale nie jest powiedziane, że musimy się uszczęśliwiać na stojąco! — zniecierpliwiła się Krystyna, wciąż myśląca o nowym interesie. — Dlaczego tak sterczycie jak słupy? Usiądźmy i policzmy, ile tego jest w domu, i umówmy się od razu do tych banków na jutro…
Dopiero po godzinie rozważań i obliczeń przecknęła się jakby i oprzytomniała. Doznała wrażenia, że coś tu zostało powiedziane na inny temat i było to chyba coś ważnego. Dotychczas nie była w stanie pomyśleć o czymkolwiek, poza Bublem. Teraz, kiedy tu był i siedział tak długo, konieczność wystrzegania się go i chronienia przed nim całego stanu posiadania wisiała jej kamieniem u szyi, z dnia na dzień denerwowała się bardziej, bo i cóż z tego, że kradł tylko na wyjezdnym, skoro mógł wyjechać znienacka! Co z tego, że złoto razem z diamentami ukryła w końcu w swojej własnej starej maszynie do pisania, od wieków stojącej w tym samym kącie za biurkiem, pozornie sprawnej, de facto pozbawionej całego ustrojstwa wewnątrz, Bubel mógł przecież zapragnąć napisać coś staroświeckim sposobem, a wystarczyłoby tylko tę maszynę poruszyć! Jej ciężar mówił sam za siebie. A do pieniędzy miał psi węch!
Henryk prezentował w tej kwestii jakąś przerażającą otępiałość, rezygnację, niewiarę w powodzenie, poddawał się z góry. Elżbieta od chwili odzyskania depozytu stała się jakby rozproszona, roztargniona, co najmniej połową siebie zajęta była czymś innym i lekceważyła sprawę skandalicznie. Krystynie brakowało rzetelnych sprzymierzeńców, zaczynała opadać z sił psychicznych i teraz nagle szansa wyzwolenia się od tych udręk błysnęła jej jak gwiazda na firmamencie. Umysł odzyskał sprawność.
Dzięki temu po dokonaniu obliczeń i ustaleniu planów na jutro przypomniała sobie, że padła tu jakaś interesująca uwaga. Miała wrażenie, że dotyczy Elżbiety. Dostrzegła obecność Tadzia, którego w pierwszych chwilach chyba przeoczyła, i ten Tadzio wydawał się należeć do rodziny. No należał, oczywiście, ale zaraz, czy nie do rodziny Chlupa raczej…?
Usilnie starając się przypomnieć sobie owe ważkie słowa, bezwiednie wpatrywała się w Tadzia z taką intensywnością, że zauważyli to wszyscy, a Tadzio niespokojnie pomacał się po twarzy i nieznacznie wychylając się z krzesła, spróbował obejrzeć w oszklonych drzwiczkach kredensu. Poczuł się nieswojo.
— Tak — powiedział z rozpaczliwą determinacją. — To znaczy, nie. To znaczy, tak. Wcale tego nie ukrywam. Elżbieta też nie. Pani nie aprobuje…?
Jeszcze przez moment Krystyna przyglądała mu się tak samo, po czym nagle rozkwitła.
— O Boże! Nareszcie! Dawno przecież widzę… Co za szczęście, Tadzio zamiast Bubla! Ależ ja mam szansę znaleźć się w niebie! Heniu, czyś kupił nowego szampana?
— Nie — odparł Karpiowski, patrzący na rodzinę wzrokiem nieco zbaraniałym. — Tylko skrzynkę piwa. Nie nada się?
— Nada się, nada, wszystko się nada!
— Chociaż, żeby nie skłamać, nie rozumiem, co mówicie…
Wytłumaczono mu. Tadzio zadeklarował gotowość wyskoczenia na dworzec Centralny po bukiet róż dla wykluczenia jakichkolwiek wątpliwości. Nie okazało się to konieczne. Skrzynka piwa poszła, ponieważ w połowie uroczystości przyłączył się do niej Bubel, zachwycony oświadczynami Tadzia tak, jakby dotyczyły go osobiście.
Krystynie, aczkolwiek patrzyła na niego w dniu dzisiejszym wyjątkowo przychylnie, wydało się to podejrzane…

* * *

— I, mamusiu, tam była ta teczka z urwanym uchem, którą tatuś przyniósł do domu — składała Agatka matce relację z codziennych wydarzeń. — Co to wszyscy się o nią kłócili już dawno temu. I to ucho było całkiem urwane.
Pani Bogusia, zajęta w kuchni intensywniej niż zwykle, zainteresowała się żywiej słowami córki, którym poświęcała dotąd zaledwie jedną trzecią uwagi. Skąd Agatka wiedziała o teczce i kłótniach, wolała nie wnikać.
— Czarna? — upewniła się.
— Czarna. I stara.
— I co?
— I zgadza się, pełno narzędzi w niej było, tak jak tatuś mówił. Bardzo ciężkie. Staś od razu złapał takie do kręcenia, to jest kołowrotek, ja wiem. A Tadzio zabrał wędki i przynęty…
O wędkach i przynętach pani Bogusia nie życzyła sobie słuchać szczegółowo.
— Całkiem zabrał? Wywiózł?
— Wywiózł. Od razu zaniósł do samochodu, a Staś tak patrzył… tak patrzył… jakby chciał to ugryźć i połknąć.
Na wieść, że obrzydliwy sprzęt umknął z rąk jej syna, pani Bogusia odczuła wielkie zadowolenie. Wróciła do teczki. Owszem, czarna była, skórzana, bardzo ciężka, nieboszczyk ją przyniósł i ucho miała urwane. Nie poświęcał jej zbyt wielkiej uwagi, Agatka była tego świadkiem.
Teraz dopiero z serca pani Bogusi znikła ostatnia, malutka zadra. Nie zastanawiała się nad swoimi doznaniami, ale prawdę mówiąc, aż do tej chwili wcale nie miała stuprocentowej pewności, jak to tam było z tym skarbem Karpiowskich. Seweryn coś przyniósł, owszem, a kto tam mógł wiedzieć, co, no, teraz się, chwalić Boga, wreszcie wyjaśniło. Agatka rozpoznała przedmiot, świństwa w nim były, śmieci, bardzo dobrze, niech je sobie Tadzio zabiera. Od głupiej afery można się odczepić, a korzyść z niej, swoją drogą, odniosła, bo trzeba przyznać, że więcej syn w tym domu zrobił przez dwa czy tam trzy tygodnie niż jego ojciec przez rok.
Tadzio wydał jej się nieszkodliwy, a obecnie nawet przydatny, bo w razie gdyby pan Zygmuś dłużej posiedział czy nawet zanocował, ludzkiego gadania z tego nie będzie. Im więcej osób w domu, tym lepiej. I czegóż oni tego pana Zygmusia tyle lat przed nią ukrywali…?
Lekka uraza wmieszała się na chwilę w ogólne zadowolenie, szybko jednak została z niego wypchnięta. Ostatnimi czasy wszystko układało się nieźle, młoda awanturnica przestała przychodzić, Karpiowscy zaniechali codziennych wizyt i zostawiali jej pełną swobodę, przed sobą zaś miała uzgodnione już próbne przyjęcie na dwadzieścia pięć osób. Za trzy dni. Część produktów spożywczych, gotowa, spoczywała w lodówce, starannie prowadzone rachunki zaś wykazywały wyraźnie, że pan Zygmuś swój zakład wygra. W duszy pani Bogusi powolutku zaczynał już rosnąć triumf.
Jedna tylko rzecz kłopotliwa istniała w tym generalnym raju. Pani Bogusia taka całkiem głupia nie była, pod niektórymi względami miała nawet duży zasób rozumu. Wcale nie zamierzała ukrywać przed samą sobą, że pan Zygmuś na nią leci, ona zaś chętnie odpowiedziałaby mu wzajemnością, ale przecież nie tak od razu! Okres wdowieństwa ma przed sobą jeszcze długi, do żadnej kompromitacji dopuścić nie może, zatem co…? Czy to jaki chłop tyle czasu wytrzyma? A jeśli się zniechęci…? No, ona mu swoje talenty pokaże, interesy pewno będą razem robić, pytanie jeszcze, ile on potrafi, żeby nie było tak jak z Sewerynem świętej pamięci, co przez całe lata dawał się wystawiać do wiatru temu jakiemuś panu Jackowi. Niechże pan Zygmuś też pokaże i udowodni…
No dobrze, a potem co? Gdyby się tak zdeklarował…? Żeby ona miała taką nieprzyzwoitość popełnić i wyjść za mąż przed czasem, to jest rzecz niemożliwa, bo co by ludzie powiedzieli, ale trzymać go w zapasie… Przy tylu pazernych babach dookoła, czy to się uda…?
Był to chwilowo jedyny kłopot pani Bogusi, ale zaprzątał ją marginesowo, bo większość sił poświęcała bliskiemu już przyjęciu. Poważniej o tym pomyśleć zamierzała potem.

Bubel miał dość rozumu, żeby nie zawracać jej teraz głowy rozrywkowymi plotkami, nie powiedział zatem ani słowa o zaręczynach Tadzia z Elżbietą. Były mu na rękę wprost nadzwyczajnie, w pełni pasowały do jego dalekosiężnych planów, przede wszystkim jednak pani Bogusia musiała spełnić swoje zadanie i nie należało jej rozpraszać. Sam był ciekaw, jak jej się to uda, a od doskonałości wyniku zależało właściwie wszystko.
Dzieciom zasługiwał się metodą przejętą od Elżbiety i cieszył się ich życzliwą obojętnością. Staś nawet żywił do niego jakby coś w rodzaju wdzięczności, wynikającej z przyczyn jemu tylko znanych.
Wielki dzień nadszedł i przeszedł. Pani Bogusia pobiła wszelkie swoje dotychczasowe rekordy, za sumę dziewięciu złotych i dziewięćdziesięciu groszy od osoby przyrządziła ucztę, która wprawiła biesiadników w zdumienie i zachwyt.
Nic z niej wprawdzie nie ocalało, ale wszyscy najedli się po dziurki w nosie, Bubel zaś zgoła oszalał. Otwarła się przed nim droga do wielkich pieniędzy.
— Królowo moja — rzekł nazajutrz koło południa, rozsądnie zostawiwszy pani Bogusi poprzedni późny wieczór na wypoczynek. — Egzamin pani zdała bezkonkurencyjnie i teraz pani powiem, bo wcześniej nie chciałem pani zdenerwować, że tam był jeden taki gość, który nam sfinansuje restaurację. Sam się chciał przekonać czy warto, no i teraz małpiego rozumu dostał i pcha się z pieniędzmi…
— Wielkie mi co — prychnęła pani Bogusia, przerywając mu, od razu pełna mieszanych uczuć. — Mógł pan Zygmuś od razu powiedzieć, ja tam nie mam czym się denerwować, a takich sekretów to ja nie lubię. I co? Prowizje mu trzeba będzie płacić?
— Broń Boże! Za przygłupka mnie pani uważa? Dług mu się odda w ratach, z procentem, owszem, ale nic więcej. I różne wina będą od niego, bo on tym handluje. A kuchnię to już pani poprowadzi, wyliczymy wszystko jak trzeba, ale nie w tym rzecz.
— A w czym?
— No, jak by tu powiedzieć… Wspólnota musi być między nami.
Pani Bogusia patrzyła pytająco, pełna zarazem podejrzeń i nadziei. Bubel zdecydował się zaryzykować.
— Wspólnota, mówię. Razem to na siebie bierzemy. A jakaż wspólnota lepsza niż małżeńska?
— Ale co też pan Zygmuś! — obruszyła się pani Bogusia bardzo miękko i bez przekonania.
— Ależ, królowo moja, ja od pierwszej chwili tylko o tym marzę! Nie chciałem nic mówić, póki się czegoś konkretnego nie załatwiło, a teraz się załatwiło i przyszedł czas! Tylko tak można, i to jak najprędzej! Niech już ta złota rączka do mnie należy…
— O, co to, to nie! — zaprotestowała pani Bogusia z mocą, nie usuwając jednakże dłoni spod gradu pocałunków.
— We właściwym czasie, nie mówię, owszem, ale nie tak zaraz. Ja we wdowieństwie trzech miesięcy nawet nie jestem, kto to widział takie ekspresy! Trzeba poczekać…
— Świat teraz taki, że czekać nie wolno! Wszystko pędzi do przodu, okazję kto inny złapie i co? A już nawet obiekt jest do kupienia i na jesieni można by zacząć, ale we wspólnocie musimy być!
Pani Bogusia okazała się jednakże nieugięta. Bubel użyłby może silniejszych argumentów i zaprezentował uczucia bardziej ogniście, gdyby nie obecność w domu wścibskich dzieci. Poprzestał zatem na przekonywaniach, wyjawił zaręczyny Tadzia z Elżbietą, roztoczył wizję bogactwa, nic nie pomagało. Objąć restaurację i prowadzić pani Bogusia zgadzała się natychmiast, związek małżeński natomiast mogła zawrzeć dopiero w przyzwoitym terminie.
Bubel się zdenerwował. Nie pozostało mu nic innego, jak tylko zastosować podstęp, wymyślony wcześniej na wszelki wypadek…

* * *

— Słuchaj, Elżbieta, czy ty jesteś w ciąży? — spytała Krystyna z odrobiną zakłopotania.
— Skąd? — zdumiała się Elżbieta. — Nie zdążyłabym, nawet gdybym się specjalnie starała! Skąd ci coś takiego przyszło do głowy?
— To Bubel.
— Co Bubel? Rozpuszcza takie kretyńskie plotki?
— Nie. Ale ostatnio strasznie nalega, żebyś czym prędzej wyszła za mąż. Za Tadzia oczywiście. Bredzi, owszem, ale tak jakoś dziwnie, że mnie ogłuszył. Pomyślałam, że może Tadzio z nim rozmawiał… czy ja wiem… Zwierzył mu się z czegoś…?
— Myślę, że najpierw zwierzyłby się mnie — rzekła Elżbieta trzeźwo. — Poza tym, z czego? To nie on byłby w ciąży, tylko ja!
Krystyna wydobyła się spod swego oszołomienia i nagle oprzytomniała.
— Czekaj, powiem ci dokładnie, bo mnie to zaczyna intrygować. Skołował także twojego ojca, który już próbował się ze mną naradzać. Sensu w tym nie ma za grosz i w ani jedno słowo nie wierzę, ale jakoś tak mu wyszło, że powinnaś pchać się do ślubu, żeby sprawdzić, czy Tadzio nie jest przypadkiem już żonaty. Wyjaśnić sytuację. O, ględzi ustawicznie o wyjaśnianiu sytuacji. Bo już niejedna dziewczyna została z dzieckiem na ręku, stąd moje głupie pytanie. Bardzo cię przepraszam.
— Nie do wiary, ile zdążył namącić przez zwyczajne trzy dni! — powiedziała Elżbieta w podziwie. — Bo wyobraź sobie, Tadzio też coś bąkał o szybkim ślubie, chociaż niczego takiego nie mieliśmy w planach. Nic nie rozumiem, ale masz rację, to intrygujące. O co mu może chodzić?
— Tadzio nie wie?
— Nie, to znaczy nie wiem. O Bublu między nami mowy nie było…
— Nigdy dotychczas do spraw rodzinnych się nie wtrącał — zastanowiła się Krystyna. — Na wszystko się zgadzał…
— Wystarczało mu, że kradł.
— No właśnie, a już tak dawno w ostatnich czasach nic nie ukradł, że panicznie się boję jego wyjazdu. Pół mieszkania razem z nim odjedzie. Ale nie w tym rzecz, ciekawe, skąd mu się nagle wzięło to idiotyczne gadanie? Słuchaj, pomyślmy!
— Bardzo chętnie. Mnie też to intryguje. Dokooptowany do rozważań Tadzio wysunął supozycję, że w grę wchodzi pani Bogusia. Bubel ma z nią ustawiczne konszachty, uczta podobno udała się wstrząsająco wspaniale, kombinują coś dalej i może ona wymyśliła jakieś brednie? Po cóż jednakże miałby jej być potrzebny jego natychmiastowy ślub z Elżbietą? Sensu nie miało to za grosz i Elżbieta postanowiła pogawędzić z Agatką.
Wracając po tej rozmowie od Chlupów do domu, dysponowała już wiedzą potężną.
— Według tego, co to dziecko mówi, Bubel oświadczył się pani Bogusi i chce się z nią ożenić natychmiast… — zaczęła składać relację dziko zaciekawionej Krystynie.
— Zdawało mi się, że natychmiast to Tadzio ma się ożenić z tobą? — przerwała jej Krystyna ze zdumieniem.
— Zgadza się, zaraz do tego dojdę. Część, oczywiście, musiałam sobie wydedukować, bo Agatce szwankuje trochę wyciąganie wniosków. Otóż on chce natychmiast, a ona się nie zgadza, bo to za wcześnie po śmierci Chlupa. Ale gdyby Tadzio się wyprowadził w wyniku ożenienia się ze mną, jakiś mężczyzna byłby w domu niezbędny, a Bubel nie mógłby tam mieszkać bez ślubu z nią ze względu na plotki, więc musiałaby się zgodzić. To ostatnie, to właśnie moja dedukcja, bo Agatka powtórzyła tylko to, co udało jej się podsłuchać z ich rozmów. On zaś pcha się do ślubu, bo ma na oku interes. To z kolei streszczenie. Wrzuć parówkę i dla mnie, bo dzieciom zaniosłam, a sama nic do ust nie wzięłam.
— To ma swój sens — zaopiniowała Krystyna, dokładając do rondelka na gazie dwie parówki. — Interes Bubla i opory Chlupowej, owszem, w pełni prawdopodobne. Ale nie możecie przecież niszczyć sobie życia dla jego przyjemności!
— Naprawdę myślisz, że ślub to jest niszczenie sobie życia? — zainteresowała się Elżbieta.
Krystyna, która przed dwoma dniami wzięła cichy ślub z Karpiowskim, wyjęła ze słoja dwa ogórki małosolne i zreflektowała się nieco.
— No nie, niekoniecznie. Szczególnie Tadzio, przyzwoity chłopak… Dzieci owszem, mogą zatruć życie, ale po pierwsze, nie musicie ich mieć tak od razu, a po drugie przy wszystkich pieniądzach twojego ojca… Wycofuję pogląd.
— Przy okazji uzyskałam plotki dodatkowe — podjęła Elżbieta, kiwnąwszy głową z zadowoleniem. — Staś uwielbia Tadzia bałwochwalczo, bo mu wymyślił, żeby wędki trzymać nie u nas, gdzie może nikogo nie być w domu, tylko u tego kumpla, z którym chodzi na ryby, co w końcu wydaje się najlogiczniejsze w świecie. Bubla też prawie pokochał, bo mu matkę zajmuje tak, że ona nie ma głowy do sprawdzania, co dzieci robią, i on może latać na te ryby prawie codziennie, tyle że musi kryć się także przed Agatką. Ale Agatka, oczywiście, doskonale o tym wie i nie donosi na razie tylko dlatego, że w obecnej sytuacji donos nie dałby właściwego efektu. Poradziłam jej, żeby w ogóle z tego donosu zrezygnowała i zaskarbiła sobie wdzięczność brata, bo później, jak ona sama zacznie chodzić na randki, on ją będzie krył.
— I co? — zaciekawiła się Krystyna. — Przemówiło jej to do przekonania?
— Jeszcze jak! Widać było, jak już to sobie obmyśla.
— Bystre dziecko. Czekaj, ale z tego wynika, że możemy mieć kolosalny wpływ na wydarzenia. Co robimy?
— Myślałam, że to raczej ty mi poradzisz — zawahała się Elżbieta i zajrzała do lodówki. — O, majonezu już nie ma. Ale jest chrzan.
— Bardzo dobrze, mniej tuczący. Co ci poradzę?
— Co z tym ślubem zrobić. Właściwie nie mam nic przeciwko temu, ale wolałabym nie mieszkać tak na kupie. Ojciec coś mówił o kupowaniu domu… Stać nas na to?
— Zdaje się, że po ostatnim interesie stać nas na kilka domów. Ale tego się nie załatwia z dnia na dzień, trochę musi potrwać. Moim zdaniem moglibyście wziąć ślub i zamieszkać sami gdzieś koło Bożego Narodzenia. Mnie by to odpowiadało, bo zamierzam mieć dzieci w najbliższym możliwym terminie. Nie masz nic przeciwko temu?
— Nie, skąd, proszę cię bardzo — powiedziała Elżbieta z lekkim roztargnieniem. — To dlatego załatwiliście ten wasz ślub…?
— Poniekąd. Między innymi.
— Co za urodzaj na śluby, istna epidemia… Gdzieś koło Bożego Narodzenia… No owszem, może być, ale zdaje się, że dla Bubla za późno… Czekaj, bo przyszła mi do głowy straszna myśl…
— No? — zaniepokoiła się Krystyna i wyjęła z garnka parówki.
Obdzierając je ze sztucznej skórki i z troską patrząc w okno, Elżbieta wyjawiła swoje obawy.
— On może pójść po rozum do głowy, Bubel oczywiście, i zacznie kraść także w trakcie pobytu. Będzie to wynosił do domu Chlupów, melina jak marzenie, już tam prowadziłam poszukiwania, krokodyla można schować bez problemu…
— Na szczęście krokodyla nie mamy — zauważyła Krystyna pocieszająco i nałożyła sobie chrzanu.
Obie w ten sposób jadły obiad, bo Karpiowski miał wrócić z pracy dopiero na kolację. Siedziały, rzecz jasna, w kuchni przy stole, nie zawracając sobie głowy nakrywaniem w jadalni. Parówki z chrzanem i z ogórkami małosolnymi, całkowicie bez pieczywa, stanowiły dla nich posiłek najzupełniej dostateczny.
— Nie szkodzi, tym łatwiej schowa mniejsze rzeczy i tego, otóż się boję. Będzie to robił specjalnie, żeby zmusić nas do podjęcia jakichś decyzji, rozumiesz, do pozbycia się go, a nie ma na to innego sposobu, jak tylko podrzucić go pani Bogusi. Gdyby miał cień oleju w tym głupim łbie, już by to robił.
— Nie mów do mnie takich rzeczy! — zdenerwowała się Krystyna. — On naprawdę może na to wpaść! Boże drogi, i znów to życie na wulkanie, a już zaczęło być tak dobrze…!
Obie zamilkły na chwilę, czego przyczyną była nie tylko troska, ale także chrzan, świeży i zadziwiająco mocny. W mieszkaniu na pełną minutę zapanowała cisza i w tej ciszy dał się słyszeć lekki chrobot zamka, a zaraz potem ciche szczęknięcie drzwi i szybkie kroki w przedpokoju.
Elżbieta i Krystyna bez słowa popatrzyły na siebie. Potem cichutko podniosły się od stołu i na palcach podążyły za krokami.
Bubel grzebał w kasetach wideo obok telewizora, niektóre z nich po krótkim namyśle wrzucając do wielkiej reklamówki. Potem cofnął się o krok i wzrokiem spenetrował najwyższą półkę regału. Wspiął się na palce, sięgnął ręką, chwycił bursztynowe drzewko szczęścia, również schował do torby, po czym poprzestawiał inne przedmioty na owej najwyższej półce tak, że pustka po drzewku szczęścia przestała rzucać się w oczy.
Elżbieta z Krystyną przyglądały się temu od drzwi.
— No i masz — szepnęła Krystyna ze zgrozą. — Wymówiłaś w złą godzinę. Na litość boską, bierzcie ten ślub, niech się Tadzio tu wprowadzi, czort bierz, niech się wprowadza bez ślubu…
Elżbieta gwałtownie złapała dech, dzięki czemu Bubel coś usłyszał. Nawet nie drgnął, odwrócił się spokojnie i bez żadnego zmieszania.
— Chcesz coś zjeść? — spytała Elżbieta, zanim zdążył się odezwać. — Właśnie jemy obiad i możesz dostać parówki z chrzanem.
Bubel zastanawiał się przez króciutką chwilę. Na obiad u pani Bogusi w dniu dzisiejszym nie miał szans, pracowała od drugiej do dziesiątej i nawet kolacja wydawała się wątpliwa. Podjął decyzję.
— A owszem, z przyjemnością — rzekł wesoło. — Tak myślałem, że jesteście i coś tam się znajdzie do wrzucenia na ruszt…
Kilka spojrzeń, błysków oka i nieznacznych gestów wystarczyło, żeby obie damy porozumiały się bezbłędnie. Krystyna, zgrzytnąwszy zębami zaledwie raz, z miłym uśmiechem na twarzy przystąpiła do obsługiwania Bubla w kuchni, Elżbieta pośpiesznie zakończyła swój posiłek i udała się do salonu. Bubel poszedł do kuchni z pustymi rękami, gdzież się podziała jego reklamówka…?
Znalazła ją po długim i nerwowym poszukiwaniu na dolnej półce regału, zasłoniętą czymś dziwnym, w czym dopiero po chwili rozpoznała swój własny, bardzo stary tornister jeszcze ze szkoły podstawowej. Zdumiała się śmiertelnie. Jakim cudem Bubel zdążył tak ukryć świeże łupy, skąd wytrzasnął jej tornister, od wieków spoczywający wśród rupieci?! Przecież obie z Krystyną stały w progu, patrzyły mu na ręce, a przynajmniej tak im się wydawało, nie wykonywał żadnych gwałtownych gestów, nie kucał, po nic nie sięgał! Szukała tej reklamówki na fotelach i pod fotelami, owszem, tam mógłby wepchnąć, wrzucić za kanapę, upuścić nieznacznie po drodze do kuchni, to było możliwe, ale tu…?!
Pełna, wbrew sobie, podziwu dla Bubla, wyciągnęła reklamówkę, wyjęła z niej wszystkie przedmioty z drzewkiem szczęścia na czele i mściwie zapełniła ją innym towarem. Dwiema kasetami z jakimś byle czym, tak zużytymi, że już niczego nie dałoby się na nich nagrać, niewielką nadpękniętą doniczką z zeschłym kompletnie fiołkiem alpejskim, i całym pękiem jednorazowych zapalniczek, z których już dawno wyszedł gaz. Zważyła w ręku ciężar i dorzuciła jeszcze mały, ohydny, żelazny lichtarz z grubą świecą, prawie całkowicie wypaloną. Proszę bardzo, tę zdobycz Bubel mógł sobie wynieść. Wszystko to wepchnęła z powrotem w poprzednie miejsce i zasłoniła swoim tornistrem, drzewko szczęścia zaś znów ustawiła na górze, tyle że trochę w głębi.
Wróciła do kuchni, gdzie Bubel zabawiał Krystynę krew w żyłach mrożącą opowieścią o jakimś oszuście matrymonialnym. Gdyby nie uzyskała wcześniej informacji od Agatki, musiałaby teraz uznać, że niechybnie zwariował.
— Nic, nic — powiedziała uspokajająco do Krystyny, kiedy Bubel wychodził z reklamówką, która pojawiła się w jego dłoni niepojętym sposobem. — Niech to sobie zabiera. O ile wiem, w okolicy domu Chlupa jest parę śmietników…

* * *

Tadzio propozycję przyśpieszenia daty ślubu z Elżbietą powitał zachwytem, w najmniejszym stopniu nie przejmując się kwestiami mieszkaniowymi. Czuł się w pełni zdolny zarobić na utrzymanie rodziny, zatem pieniądze przyszłego teścia nie uderzały go w ambicję. Z Elżbietą gotów był mieszkać wszędzie, od szałasu poczynając, na pałacu kończąc, z tym że szałas bez wątpienia od razu zacząłby udoskonalać. Karpiowski upatrzył sobie willę w stanie wykończeniowym na krańcach Ursynowa, mieszkanie obecne zdecydował się zostawić córce i wszystko byłoby dobrze, gdyby nie dziki upór pani Bogusi.
Zważywszy jej niechęć do zwierzeń, nikt nie mógł wiedzieć, że szczególnym i nieszczęśliwym trafem dwie sąsiadki i jedna współpracownica tego samego dnia poruszyły fatalny temat. Jak to te wdowy obecne pamięci nieboszczyka męża uszanować nie potrafią, jak się kompromitują i zgoła szmacą, żeby nowego złapać, i jak to pani Bogusia sama jedna przykładem świeci i na pochwały zasługuje, ale czy też wytrzyma…? Ściśle biorąc, powód tych komentarzy istniał, w telewizji poszło bowiem akurat „Przeminęło z wiatrem” i powłóczysta, czarna szata Scarlet O’Hary wzruszyła czułe serca. Tym sposobem telewizja ostro zrobiła Bublowi koło pióra i prawie miał ochotę do sądu ją zaskarżyć, z uwag bogdanki bowiem wywnioskował, że sztuka dodatkowo wywarła na nią zły wpływ.
Dla pani Bogusi ewentualny ślub Tadzia z Elżbietą nie miał żadnego znaczenia. Odmawiała zgody na wprowadzenie Bubla do siebie, zatem Tadzio nie miał gdzie wprowadzić się do Elżbiety. Usunięcie zaś Bubla z domu Karpiowskich było praktycznie niemożliwe, tak samo jak przez wszystkie minione lata. Wymagało siły fizycznej, której Karpiowski, przy swojej łagodności charakteru, nie był w stanie zastosować, a nawet gdyby, Bubel jeszcze potrafiłby wrócić i zagnieździć się podstępnie.
Krystyna zaczęła dostawać lekkiej nerwicy.
— I tak za każdym razem będziemy pchać mu do pyska ostry chrzan, żeby ocalić to, co kradnie? — pytała z zaciśniętymi zębami. — U Chlupowej żre! Ja konkurencji z nią wygrywać nie zamierzam! Upiekłam te kamienie, w pudle po herbacie na kredensie stoją, te z diamentami na dnie, ale przecież to bydlę może nadgryźć, złamać sobie ząb i wyrzucić! I jeszcze powie, że wyrzucił z dobrego serca, żeby nikt inny sobie nic nie złamał! Nie zniosę tego, wcale nie wiem, czy już w ciąży nie jestem, dziecko mi się urodzi rozhisteryzowane! Zróbcie coś!!!
— Nie mogłaś chwileczkę zaczekać, aż się wszystko unormuje? — spytała żałośnie Elżbieta przy kolejnej awanturze.
— Będę czekać…! Przez Bubla…! Jeszcze czego…! A potem w tramwaju powiedzą „idź, chłopczyku, do babci”…!!!
— Przecież nie musisz jeździć tramwajami — zaprotestował słabo Karpiowski.
— Skąd wiesz, że to będzie chłopiec? — spytała równocześnie Elżbieta w rozpaczliwym przygnębieniu.
— Uważasz, że „idź, dziewczynko, do babci” brzmiałoby przyjemniej…?!!!
— Ale tam, jaka babcia, jeszcze przy prawdziwej wnuczce powiedzą o pani „starsza siostrzyczka” — rzekł stanowczo Tadzio, uczestniczący już w większości narad. — Ja wobec tego może jej powiem, że wracam do matki… ale nie, ona mnie wtedy zamknie na klucz, tak jak ojca. Przyznam się państwu, że ten cały Bubel już i mnie dokopał, nie tam, rzecz jasna, tylko tu, czystym przypadkiem z ust mu wyjąłem takie kryształowe coś, co pakował sobie do pederastki… chciałem powiedzieć, do chlebaczka. Nie wiem, co to było i kryształy teraz niemodne, ale zawsze… A z drugiej strony rozumiem go nieźle, pozwierzał mi się trochę, to fakt, że okazję łapie i biznes mogą zacząć jak stąd do Australii, pod warunkiem, że już.
— To niech zaczyna — powiedziała Krystyna z irytacją, nieco złagodzoną komplementem. — Kto mu przeszkadza? Na cholerę mu ślub do biznesu?
— Bez niej nic nie zrobi, a spółki się boi. I też mu się nie dziwię.
— I mamy mieć zmarnowane życie przez jego kretyńskie fobie…?!
Odpowiedź przecząca na to pytanie, acz padła, to jednak nie miała w sobie wielkiej siły przekonywania. W atmosferze zalęgła się obawa, że w jakimś sprzyjającym momencie Krystyna Bubla otruje i pójdzie siedzieć, co nie spodobałoby się nikomu. Jedyną pociechę jął stanowić fakt, że istotnie żywił się prawie wyłącznie u pani Bogusi. U Karpiowskich kradł, u pani Bogusi jadał…

Pani Bogusia również zaczynała odczuwać rosnące zdenerwowanie. Wszystkie jej obawy znajdowały potwierdzenie, wielbiciel coraz częściej miewał posępny wyraz twarzy. W ciągu jednego tygodnia w jego wzroku utrwaliła się melancholia i gorycz, a owa wymarzona restauracja jakoś bladła i odsuwała się w siną dal. Mogła stracić tę cudowną perspektywę bezpowrotnie, a już zaplanowała sobie cały jadłospis, obliczyła wszystko, zrobiła rachunki…
Ale nie mogła przecież zelżyć pamięci Chlupa tak nieprzyzwoicie szybkim, ponownym mariażem…!
Nad całością tych wszystkich wzajemnych, tak skomplikowanych stosunków musiała czuwać jakaś życzliwa siła wyższa. Narzędziem swoim uczyniła niewinne dziecko.
Ryby się Stasiowi łapały. Sprzęt po ojcu był wprost genialny, nadawał się do wszystkiego. Stosowną legitymację dostał, aczkolwiek na prawdziwą kartę wędkarską musiał czekać jeszcze dwa lata. Życzliwą osobę dorosłą, przy której mógł łowić, umiał jednakże zawsze sobie znaleźć, pomijając już fakt, że starszy brat kumpla i jego ojciec również opanowani byli przecudownym maniactwem, a nie wszystkie matki odnosiły się do niego tak niestosownie jak pani Bogusia. Staś szczerze zazdrościł kumplowi matki tolerancyjnej i powolutku lęgła się w nim chęć przerobienia i swojej.
Sposób na to widział tylko jeden. W końcu te ryby, które łapał, przychodziły za darmo. Cały obiad można z nich było zrobić, nie wszystkie stanowiły okazy, ale i te mniejsze, byle jakie, też nadawały się doskonale, chociażby na kotlety, a kotlety rybne w wykonaniu jego rodzicielki to było arcydzieło. Znał macierzyńską oszczędność, wyobraził sobie, iż dostarczenie darmowego produktu powinno wywrzeć swój wpływ i zupełnie nie przyszło mu do głowy, że jego ojciec przez całe lata starał się o to samo bezskutecznie.

— Gdzie Staś? — spytała ostro pani Bogusia, wróciwszy z pracy po nocnym dyżurze o wpół do dziewiątej rano, nie bardzo zmęczona, ale zdenerwowana ogólnie.
Agatka wyrobiła już sobie poglądy na swoje przyszłe życie i nie zamierzała zdradzać brata.
— Poleciał do Grzesia — odparła, nawet zgodnie z prawdą, bo o wschodzie słońca kumpel również wybierał się na ryby.
— Dawno? — spytała pani Bogusia podejrzliwie.
— Nie wiem. Nie zwracałam na niego uwagi.
To również było prawdą, o wschodzie słońca bowiem Agatka twardo spała i nie zwracała uwagi na nic. O wyprawie na ryby wiedziała doskonale z góry i nieobecność brata nie zaskoczyła jej wcale.
— Bardzo źle. Mówiłam, żebyś zwracała. Kto go tam wie…
Pani Bogusia urwała, bo nawet cienia strasznej myśli, jaka błysnęła jej w głowie, nie chciała do siebie dopuścić. Ponuro zajęła się sobą i domem, zostawiając córce swobodę wyjątkową.
Staś tego właśnie dnia osiągnął życiowy sukces. Zdarzały mu się już duże sztuki, ale tym razem to był rekord. Sandacz. Rany boskie, sandacz wagi co najmniej trzy kilo! To jest coś, to jest oto produkt jadalny, który nawet jego matka powinna docenić! Dostał wypieków, stracił niemal przytomność umysłu, te inne okońki, płotki, uklejki, karpiki, stanowiły ledwo połowę cudu, ale do nich ten sandacz… Ach…!
Dotychczas wszystkie złowione ryby oddawał kumplowi dla jego matki i ciotki, które były z tego bardzo zadowolone. Teraz nagle postanowił dokonać dzieła rewolucyjnego, zanieść sandacza własnej matce, rzucić jej na stół wspaniałą rybę, która przyszła za darmo! Pokazać, że potępiane przez nią wędkarstwo ma swój imponujący sens!
Na hałas, z jakim jej syn wkroczył w progi domu, pani Bogusia odwróciła się od kuchennego bufetu i popatrzyła ponuro. Skądś wracał, ciekawe, skąd. Hałas świadczył, że z jakiejś legalnej wyprawy, w innym wypadku wchodziłby niedosłyszalnie, na paluszkach, albo wręcz ukazałby się znienacka, jako obecny od dawna…
— Masz! — powiedział dumnie Staś i rąbnął w bufet siatką, w której miotały się jeszcze rozmaite małe rybki, wśród nich zaś jedna, potężna, wielka i wspaniała. Pani Bogusia zamarła.
Dopiero po bardzo długiej chwili wydobyła z siebie głos, na co jej syn czekał niecierpliwie, pęczniejąc triumfem.
— Skąd…?
— Złowiłem! Własną ręką! Za darmo!
Najokropniejsze stało się rzeczywistością. Jej własny syn, rodzone dziecko, wdał się w tę wstrętną manię, w to świństwo, wymyślone specjalnie przeciwko żonom, przeciwko kobietom! Po ojcu…!!! Po Chlupie to wziął, po nim odziedziczył przeklęte geny, nie dość, że mąż zatruł jej życie ohydą, to jeszcze i syna zaraził…! Aż tak trwale…! Zabraniała, zamykała, co mogła, oto rezultat!!! Zza grobu sobie postanowił…!!!
I ona ma czcić i szanować jego pamięć…? Czyją, tego złoczyńcy, tego podleca, tego demoralizatora własnych dzieci?! Z jakiej racji, jakim prawem, ma poświęcić całą resztę swojego życia dla potwora, który taką spuściznę po sobie zostawił?! Co ma w ogóle czcić, tę krzywdę śmiertelną, jaką jej wyrządził?! Wykląć syna… No proszę! Wobec jakiego dylematu ją postawił, umarł, a jeszcze się nad nią znęca…!!!
Wulkan dziki wybuchł w całym jestestwie pani Bogusi i w tej właśnie chwili drzwi otworzył Bubel.
Śmiertelnie zdumiony, przerażony i zdezorientowany Staś patrzył na sceny, jakie rozgrywały się przed jego oczami. Jego matka najpierw padła na szyję wchodzącemu facetowi, który nie przewrócił się tylko dzięki temu, że wsparła go futryna drzwiowa, potem, jak szalona, rzuciła się do sypialni, wyrwała z szuflady komody jakieś papiery, wepchnęła mu je w ręce i zaniosła się krzykiem.
— Masz! Bierz! Załatwiaj! Bierzemy ślub, już, natychmiast! Jutro! Dziś! Dosyć tego, co mnie ludzie obchodzą, niech się utopią przy tych rybach!!!
Nie pojmując kompletnie sytuacji, a tym bardziej związku ryb z małżeństwem, Bubel skwapliwie chwycił niedostępne mu do tej pory dokumenty, pożądane przez Urząd Stanu Cywilnego. Schował je pieczołowicie i dopiero potem chwycił w objęcia narzeczoną. Nic z tego nie rozumiał, nie wiedział, skąd w niej ta gwałtowna zmiana, ale okazji z całą pewnością nie zamierzał zmarnować.
Staś doczekał się potępienia połowicznego. Matka odsądziła go od czci i wiary, przyszły ojczym gorliwie jej przyświadczał, powstrzymując jednakże od rzucenia klątwy. Do wędkarstwa odniósł się z pobłażliwym wstrętem, z silnym naciskiem podkreślając, że sam nigdy w życiu nie trzymał w ręku tego obrzydliwego patyka. Zganił Stasia. Ułagodził szlochy pani Bogusi, lżąc żywe ryby mianem dopustu bożego i zakały wód.
Co w najmniejszym stopniu nie przeszkadzało, że na widok sandacza zachłysnął się zachwytem i zaproponował przyrządzenie go w śmietanie. Słowo ,,kotlety” mruknął pod nosem i porozumiewawczo łypnął okiem na przyszłego pasierba.

— A jak mówią, że nie ma tego złego, co by na dobre nie wyszło, to się okazuje, że faktycznie przysłowia są mądrością narodów — rzekł z przekonaniem Tadzio, chowając w portfelu świeżo nabyte obrączki. — Przecież bez tej całej kołomyi z depozytem u mojego ojca nic by z niczego nie wynikło. No, może ja bym miał dość rozumu, żeby tu przyjść… Ale Bubla się pozbyć, to już siła wyższa była potrzebna.
— A popatrzcie, jaki operatywny — wytknął z podziwem Karpiowski. — W tydzień po ślubie tę restaurację otworzyli. I mówcie sobie, co chcecie, ja tam będę jadał.
— Jestem w ciąży — powiedziała Krystyna. — Byłam u doktora i czuję się szczęśliwa. Moim zdaniem, zanim urodzę, oni zdążą otworzyć jeszcze co najmniej drugi lokal. Bardzo się cieszę, że będziesz tam jadaj,, bo wątpię w swoją aktywność kulinarną, jak mi się tu będzie darło niemowlę.
Elżbieta rąbnęła młotkiem w kolejne ciasteczko, które rozpadło się na drobne kawałki, błyskając ze środka diamentem.
— Jest szósty. Tato, ile miało być razem, bo zapomniałam?
— Dwanaście. Naprawdę myślicie, że już możemy przestać pilnować?
— Są nowe zamki, a Bubel kluczy nie ma. I zajęty jest cholernie. Słuchajcie, biorę ślub pierwszy raz w życiu, nie przewiduję na razie brania go po raz drugi, czy oni nie mogą urządzić nam uczty weselnej?
— Nie tu ci się będzie darło, tylko już tam — powiedział Karpiowski dumnie, odpowiadając Krystynie z lekkim opóźnieniem. — Przeprowadzimy się akurat przed tym ich ślubem. Może będzie z tym trochę zamieszania, ale damy sobie radę. Proszę cię bardzo, moje dziecko, wynajmujemy lokal Bubla na ucztę weselną i aż mi przykro, że nie muszę oszczędzać…
— Za żadne pieniądze świata nie dostanie ojciec nigdzie takich rzeczy, jak u tej wdowy po moim ojcu — przerwał mu Tadzio stanowczo. — Mnie prawie wstyd, że to drożej nie wypadnie, ale wszyscy wiemy, w czym dzieło…
— Jest siódmy — powiedziała Elżbieta.
— I nie przejmujmy się — kontynuował Tadzio. — Koszty nadrobimy szampanem.
Karpiowski trzymał się własnej myśli.
— Ale powiem wam całą straszną prawdę i niech mnie nikt nie próbuje namawiać do zmiany zdania. Ja jestem spokojny człowiek. Za żadne skarby świata nie zrobię nigdy w życiu żadnego więcej interesu…

Koniec
