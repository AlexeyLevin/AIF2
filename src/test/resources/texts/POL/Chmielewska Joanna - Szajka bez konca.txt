Joanna Chmielewska



Szajka bez końca

1990
Początków miała ta cała historia co najmniej trzy, jeśli nie więcej. Jeden dziejowy, bez mała historyczny, drugi prywatny, mocno rozczłonkowany, podobny do kolektora, którego zawartość pochodzi z licznych źródeł, i wreszcie trzeci mój własny, osobisty, chronologicznie najpóźniejszy.
Dla mnie zaczęło się od Gaci.
Gacia miała naprawdę na imię Agata. Wdzięczne zdrobnienie wymyśliła sobie sama we wczesnym dzieciństwie, kiedy uczyła się mówić. Przyjęło się łatwo, zakorzeniło i przylgnęło do niej na mur, po czym przez wszystkie późniejsze lata bezskutecznie usiłowała się go pozbyć. Nie dała rady, zawsze i wszędzie znalazł się ktoś, kto je znał i bez najmniejszego wysiłku zarażał słowem resztę otoczenia.
Informacja, że Gacia jedzie do Casablanki, spadła na mnie jak grom z jasnego nieba.
— Panie Kazimierzu, niech pan powtórzy — poprosiłam w oszołomieniu parskającego gniewem Kazia. — Niech pan to powie jeszcze raz. Ja nie rozumiem, co pan mówi.
— Czego pani nie rozumie, co tu jest do rozumienia, to ja powinienem nie rozumieć! Na diabła mi ta Gacia?! Co ona umie, ona siedzi w wąskiej specjalizacji, co ja tam z nią zrobię?!
Poczucie sprawiedliwości pisnęło mi na dnie duszy, przebiło się przez wstrząs i kazało zaprotestować.
— No nie, niech pan nie przesadza, umieć, to ona umie dosyć dużo — sprostowałam wbrew sobie, wciąż jeszcze potężnie ogłuszona.
— Nic pan z nią nie musi robić, sama się przestawi bez problemu. Ale nie o to chodzi…
— Mnie o to!
— Ale mnie nie o to! Ja chcę wiedzieć, czy ona rzeczywiście z panem jedzie! Kicham na to, co tam będzie robiła, niech w nosie dłubie, niech tańczy taniec brzucha w haremie…!
— Może ze mną, co? — zawarczał dziko Kazio.
Siedząca przy stole obok Alicja zachichotała szatańsko. Ktoś tam zauważył, że taniec brzucha tańczy się solo. Ktoś inny zaczął robić uwagi na temat przydatności Kazia w haremie. Wyprowadzili mnie z równowagi do reszty.
— Kiedy pan tam jedzie? — wrzasnęłam rozpaczliwie.
— W sobotę. O szóstej rano.
— I Gacia też?
— No pewnie, że też. Razem jedziemy.
— Chryste Panie…! Dlaczego ja się o tym dopiero teraz dowiaduję…?!!!
— A skąd ja mam to wiedzieć? Od pół roku jest gadanie!
— Ale nie o Gaci! Rany boskie, zołza cholerna, szlag mnie trafi, łeb jej ukręcę, donos na nią napiszę! Kiedy, pan mówi? W sobotę? W którą sobotę?!
— No w tę. Najbliższą…
Był wtorek. Zgroza podniosła mi włosy na głowie. Gacia zrobiła mnie już nie w konia, ale w najgorszą chabetę. w ostatnią szkapę dorożkarską! Chęć uduszenia jej natychmiast przytłumiła wszelkie inne uczucia.
O tym, że Kazio jedzie do Casablanki na kontrakt robić tam jakiś gigantyczny projekt kompleksu mieszkaniowo—turystycznego, wiedziałam doskonale. Wszyscy wiedzieli. Do głowy mi jednak nie przyszło, że mogłaby jechać także i Gacia, nie tylko do Casablanki, ale w ogóle dokądkolwiek. Gacia nie miała prawa nigdzie wyjeżdżać, Gacia miała psi obowiązek siedzieć na tyłku przy desce i odwalać robotę, z którą i tak już była spóźniona. Pilnowałam jej dniem i nocą, trzymałam ją za głowę i patrzyłam w zęby, bo robiła dla mnie technologię szpitala i dotarła dopiero do połowy, a termin upływał za dwa tygodnie. Bez tej technologii waliło mi się wszystko. Podła gangrena, przez cały czas pary z gęby nie puściła o wyjeździe!
Na moment znikło mi z oczu wnętrze pracowni i na jego miejscu ujrzałam zwłoki Gaci oraz pastwiącą się nad nimi grupę zwyrodniałych opryszków. Widok przyniósł mi niejaką ulgę. Rzuciłam się do telefonu.
Gaci, rzecz jasna, nie było ani w biurze, ani w domu. Jej matka radośnie potwierdziła wieść o Casablance. Współpracownicy ugruntowali mnie w ponurych przypuszczeniach, że o technologii szpitala nikt nic nie wie, Gacia robiła ją sama. Jedna przyjaciółka poinformowała mnie, że Gacia z obłędem w oczach lata po sklepach i urzędach. Straszne słowa pchały mi się na usta.
Złapałam tę zarazę późnym wieczorem, kiedy raczyła wreszcie wrócić z miasta do domu. Czekałam w jej pokoju przy desce, na której rozpięte było drugie piętro szpitala.
— Czemuś, do ciężkiej cholery, nie powiedziała, że wyjeżdżasz?! — wysyczałam na powitanie.
— Jeszcze czego! — odparła Gacia wojowniczo. — Żebyś mi już w ogóle nie dała odetchnąć? Życia przez ciebie nie mam! A poza tym, bałam się zauroczyć.
— Jeżeli nie skończysz tej technologii do piątku, przysięgam Bogu, nie wyjedziesz! Z samolotu cię wywlokę za zadnie łapy!
— Zgłupiałaś, czy co?! Czy ty wiesz, co ja mam do załatwienia…?!
— Szpital masz do załatwienia, kretynko! Czyś ty rozum straciła?! Co ja mam z tym chłamem zrobić, termin za dwa tygodnie, cały zespół staje, kto będzie płacił kary konwencyjne?!
— Oj, zaraz tam kary…
Pociemniało mi w oczach.
— Przyjmij do wiadomości — zachrypiałam okropnym głosem — że nie wyjedziesz, jeśli nie skończysz technologii szpitala. Po moim trupie przejdziesz na lotnisko! Niech z tego krzesła nie wstanę, jeśli ci popuszczę!!!
Gacia zdecydowała się pójść na ugodę.
— Dobrze, już dobrze. Adam skończy…
— Adam pojęcia o tym nie ma!
— Wciągnie się. Przestań się wygłupiać, zrobię ile mogę. Co ci się wydaje, że mnie ta Casablanka z nieba spadła? Od roku na głowie staję, żeby to załatwić!
— Trzeba było powiedzieć…!
— Nie mogłam, bobym zauroczyła. I tak ci to robię gazem, co, może powiesz, że nie?
Nie, tego nie mogłam powiedzieć, Gacia pracowała znakomicie. Dlatego zresztą właśnie ją wybrałam na projektanta technologii szpitala, dotrzymałaby terminu mimo chwilowego spóźnienia, gdyby nie ten cholerny wyjazd. Proponowany w zastępstwie Adam też był dobrym projektantem, ponadto osobnikiem sympatycznym i przytomnym, ale przejmowanie przez niego projektu musiałoby potrwać, a termin naglił.
Rezulat był taki, że usiadłam do roboty razem z Gacią. Zaparłam się. Gacia usiłowała protestować, wmawiała mi Adama, twierdziła, że zna się na szpitalach lepiej od niej, bez skutku. Zgodziłam się tylko, żeby załatwił sprawę opisu i wziął udział w KOPI. KOPI wypadało za miesiąc; siłą rzeczy Gacia nie mogła już w nim uczestniczyć, pozostawał tylko Adam i na to nic nie mogłam poradzić. Teraz jednakże Gacia jeszcze była…
Prawie zamieszkałam u niej przez te ostatnie trzy dni. Na oburzone protesty mamusi stałam się kompletnie głucha. Przepadł we mnie ostatni ślad dobrego wychowania, wszelkie miłosierdzie, współczucie, zrozumienie i inne ludzkie uczucia omijały mnie szerokim łukiem. Zrezygnowana, wściekła, bliska płaczu Gacia kreśliła przy swojej desce, udzielając mi wskazówek znękanym głosem. Kreśliłam obok niej na desce mniejszego formatu, bo drugiej dużej Gacia w domu nie miała. Rano robiłyśmy przerwę, żeby pokazać się w biurach, a po południu znów siadałyśmy do roboty. Gacia nie kryła swoich pragnień, najgorętszym jej życzeniem było, żebym złamała nogę.
— Ja się jeszcze muszę spakować — mamrotała półprzytomnie. — Co za cholera z ciebie, nie daruję ci tego… Autoklawy masz tam, obok sali operacyjnej…
Mały format deski przyczyniał mi kłopotów. Musiałam pociąć transparenty i robić kawałkami. Szkice Gaci były nie do odcyfrowania, pismo przypominało hieroglify.
— Czyś się już zaczęła uczyć po arabsku? — warczałam jadowicie nad swoją deską. — Musiałaś akurat na moim projekcie? Co to jest, ten gryzmoł?!
— Który? A, ten. Brudownik. Wszędzie tam muszą być brudowniki. Słuchaj, wziąć te buty…?
— Boso jedź. Tam ciepło.
— O Jezu, żebyś ty raz już pękła…
W piątek wieczorem został jeszcze ostatni rzut. Gacia kategorycznie odmówiła współpracy, jej mamusia stała nade mną z mieczem ognistym w dłoni. Moja zaciekłość zmalała, ten ostatni rzut mogłam uzupełnić sama, nauczyłam się już tej technologii na pamięć. Trudność polegała tylko na tym, że rysunek przypięty był do deski, pod kalką znajdowały się szkice Gaci, z wielkim wysiłkiem ułożone na właściwych miejscach i mowy nie było o odpięciu tego. Dom Gaci musiałam wreszcie opuścić i zostawić jej tę ostatnią noc na przygotowania do wojażu. Jechała, ostatecznie, na trzy lata, coś tam powinna była ze sobą zabrać. Na razie rzeczy do zabrania leżały pod ścianą, zwalone na wielką kupę i widać było, że Gacia nie nadaje się już do życia. Zdecydowałam się wziąć rysunek razem z deską i wykończyć to w domu. Do biura jechać nie mogłam, bo było zamknięte.
— Ubieraj się — powiedziałam do Gaci. — Pozbędziesz się mnie nareszcie. Zabieram ten majdan i niech cię piorun strzeli.
Gacia ożywiła się odrobinę i jakby nieco oprzytomniała.
— To już łatwo skończysz, wiesz co tam ma być. Telefon Adama ci dałam… Po co mam się ubierać? Ja jeszcze nie wychodzę!
— Owszem, wychodzisz. Zawieziesz mnie do domu. Deszcz pada.
— Ledwo mży — zaprotestowała Gacia słabo.
— No to co, że ledwo mży, na litość boską, puknij się w arbuz, jak ja mam z tą dechą lecieć przez miasto?! A ta reszta co, sama pójdzie? Teraz mam szukać taksówki?! Chcesz, żebym ci tu siedziała na głowie do jedenastej?!
Myśl, że istotnie nie pozbędzie się mnie aż do jedenastej, kiedy taksówki zaczynają jeździć na nocnej taryfie, poruszyła Gacie do głębi. Nadzieja, że pójdę zaraz i odczepię się od niej, napełniła ją nowym życiem. W szalonym pośpiechu wrzuciła płaszcz na szlafrok, pół metra kwiecistego atłasu wystawało jej dołem, na co nie zwracała najmniejszej uwagi, wbiła nogi w dwa różne pantofle i już była gotowa. Zjechałyśmy na dół z okropnym nabojem, dechę piastowałam w objęciach, z uwagi na deszcz owinęłam ją w kilka Trybun Ludu i dodatkowo jeszcze w foliowy obrus, torbę z narzędziami kreślarskimi zabrała Gacia, teczkę ze szkicami upuściła w błoto, rulonem rysunków walnęła mnie w głowę, ręce jej się trzęsły, kiedy otwierała samochód. Jechała jak do pożaru. Mimo wszystko, pod domem zdobyłam się na cień szlachetności i życzyłam jej wszystkiego najlepszego. Gaci świeżo minione udręki od razu wywietrzały z umysłu, rozkwitła podróżą.
— Udało mi się — powiedziała w upojeniu. — O Boże wielki, udało mi się! Nie uwierzę, dopóki ten samolot nie wystartuje….
Też byłam zdania, że miała nieprzeciętny fart, bo kobiet na kontrakty na ogół się nie wysyłało, szczególnie do krajów arabskich.
Trafiło się tej Gaci jak ślepej kurze ziarno… Popatrzyłam jeszcze na nią kiedy ruszała, poprawiłam rulon na desce i teczkę pod pachą i weszłam do domu.

*

Pana Seweryna spotkałam przypadkiem pod pawilonem chemii. Wpatrywał się w okna okolicznych budynków mieszkalnych zadzierając głowę, schodził z chodnika na jezdnię i o mało go nie przejechałam. Ucieszyliśmy się obydwoje nadzwyczajnie.
— Nic się pani nie zmieniła! — zapewnił mnie pan Seweryn z zachwytem. — Nic a nic! Ciągle młoda! Ciągle piękna!
Rzecz gustu, jak wiadomo, nie to ładne, co ładne, tylko to, co się komu podoba. Pan Seweryn zawsze miał dziwne upodobania.
— Co pan tak? — spytałam z wyrzutem. — Po co pan się pcha pod te samochody?
— A! — odparł pan Seweryn z zakłopotaniem i machnął rękami. — A! Bo taki mam kłopot! A!
Od razu mnie to zaciekawiło. Kłopoty pana Seweryna były niezwykłe i z reguły przysparzały otoczeniu żywej uciechy. Pracowałam z nim przed kilkoma laty i przeżywałam chwile niezapomniane.
Pan Seweryn, człowiek anielskiej dobroci, pełen dziecięcej ufności do świata, posiadał jedną zasadniczą cechę, potężnie rozrosłą i na wszystko odporną. Był mianowicie roztargniony. Był roztargniony do tego stopnia, że potrafił zapomnieć, jak się nazywa. Można by wręcz powiedzieć, że istniało olbrzymie, gigantyczne roztargnienie, a do niego skromnie doczepiony był pan Seweryn.
Nie zdarzyło mu się, żeby w chęci pójścia do kina skojarzył prawidłowo trzy decydujące o sukcesie elementy: dzień, godzinę i miejsce. Jeśli nawet trafił do właściwego budynku i na właściwą godzinę, data okazywała się inna, jeśli data i godzina były w porządku, inne okazywało się kino. Nauczona doświadczeniami żona pana Seweryna odbierała mu bilety i pilnowała ich osobiście. Żonę zresztą pan Seweryn uwielbiał nad życie, czemu nikt się nie dziwił, była to bowiem kobieta wielkiej urody. Kiedyś zapragnął zrobić jej niespodziankę. Wysławszy ją na urlop, kupił wymarzony i długo poszukiwany wolterowski fotel, postanowił go od razu odnowić, odpowiednio ustawić i zaskoczyć małżonkę nowym meblem. Fotel renowacji wymagał stanowczo, włosie i morska trawa wyłaziły z niego wszystkimi stronami, a po obiciu zostało mgliste wspomnienie. Nawiązawszy kontakt z tapicerem, pan Seweryn zdecydował się pokryć antyk piękną złocistą materią i ruszył na poszukiwanie. Z materiałami w owych czasach było raczej krucho, długo zatem oblatywał sklepy, aż wreszcie znalazł. Akurat to co trzeba, ale tylko dwa metry, potrzebne zaś były cztery. Zmartwiony, zrezygnował z dwumetrowego kawałka, ale zaraz nazajutrz znalazł identyczną i też dwa metry. Szybko pomyślał, że dwa i dwa to cztery, kupił czym prędzej i rzucił się szukać wczorajszych dwóch metrów. Okazało się wówczas, że był to ten sam sklep, tylko pan Seweryn wszedł innym wejściem.
Ustawiony w kącie i osłonięty dwoma metrami złocistej materii fotel niewątpliwie sprawił żonie dużą siurpryzę, wyglądał bowiem jak ozdobny katafalk. Pan Seweryn sprzedał mebel, tracąc na tej transakcji dwa i pół tysiąca złotych.
Z wycieczki do Związku Radzieckiego przywiózł motor i przejechał się nim na nafcie. Naftę sam wlał do baku przez roztargnienie, a rezultaty przeszły najśmielsze wyobrażenia. Nabywając kradziony węgiel, ufnie zapłacił zań z góry, przy czym wiara w ludzką uczciwość była w tym wypadku o tyle nielogiczna, że opłaceni osobnicy mogli dotrzymać zobowiązań wyłącznie drogą kradzieży. Na rozkaz żony szukał ich potem po wszystkich knajpach Mokotowa długo i bez żadnego skutku.
Inne przypadłości pana Seweryna wypełniłyby powieść—rzekę. Ponoszone przy tych okazjach finansowe straty nie spędzały mu snu z powiek, znalazł sobie bowiem dodatkowe zajęcie, nader intratne. Malował mianowicie portrety. Nie z natury, broń Boże, z naturą się nie wygłupiał, malował je z fotografii dla rodaków zza granicy. Powiększał podobizny wysyłane głównie do Stanów Zjednoczonych i brał 200 dolarów od sztuki. Podobieństwo, trzeba przyznać, wychwytywał zadziwiająco, natomiast poziom artystyczny tych malowideł mógł budzić poważne zastrzeżenia. Klienci jednakże byli zachwyceni i pan Seweryn nie miał przestojów, dzięki czemu mógł sobie pozwalać i na wolterowskie fotele, i na węglarzy, i na dowolną ilość roztargnienia.
— Jaki kłopot? — spytałam go teraz z wielkim zainteresowaniem.
— A! Do licha! Malowałem dwa portrety, wie pani. No i, głupia sprawa, chyba pomyliłem fotografie…
— I co?
— A! No nie wiem! Szukam teraz tego drugiego modela…
— Tu pan szuka?
— Gdzieś tu chyba. Albo może gdzie indziej…
— Niech pan opowie, jak to było!
— A! — powiedział pan Seweryn, znów machając rękami. — Miałem zamówienia, no! Dwa na raz. Namalowałem oba portrety, ale jeden był do odebrania od razu, a drugi dopiero później. Przyszedł klient, odebrał jeden, nic nie powiedział, a teraz przyszedł drugi klient i mówi, że to nie jego…
— Jak to? A ten pierwszy co? Nie mówił, że to nie jego?
— Nie mówił. Nic nie mówił. A! Co ja się mam z tymi ludźmi! A co gorsza, to ja tego pierwszego namalowałem na podkładzie tego drugiego…
Zaczęło mi się wydawać, że nic nie rozumiem. Pan Seweryn wyjaśnił dokładniej. Przyszedł do niego klient z Ameryki, zamówił portret, zostawił fotografię, powiedział, że zgłosi się za trzy lata i poszedł. Następnie przyszedł drugi klient i przyniósł nie tylko fotografię, ale także płótno. Ściślej biorąc, nie było to płótno, tylko kawał dechy, elegancko zagruntowanej. Domagał się portretu na tym drewnie, twierdząc, że to będzie trwalsze. Pan Seweryn nie miał żadnych oporów, przystąpił do pracy i poniewczasie odkrył, iż klienta z Ameryki namalował na drewnie klienta miejscowego, klienta miejscowego zaś, który chciał być na drewnie, namalował na zwykłym kartonie. Klient od drewna przyszedł, zabrał drewno z podobizną klienta z Ameryki, słowa nie powiedział i poszedł. Teraz przyjechał klient z Ameryki i zgłosił pretensje, twierdząc, iż na obrazie widnieje obca osoba, pan Seweryn szuka zatem klienta od drewna, żeby go namówić na zamianę. Nie wie gdzie klient mieszka, bo zapomniał adresu. Na końcu wyjaśnień dodał jeszcze, że w ogóle klienci przyszli w odwrotnej kolejności, najpierw był ten z dechą, a potem ten z Ameryki.
— On się chyba nie zgodzi zamienić, skoro chciał mieć portret na desce — zauważyłam.
— Ale to przecież nie jego portret! To tamtego!
— Ciekawe, że nie zwrócił uwagi…
— A! Może nie spojrzał! Tak bym chciał go znaleźć…
— A właściwie na jakiej podstawie pan szuka?
— A! Tak oczami pamiętam. Wymienił adres i tak mi jakoś w oczach stanęło, że to w jakimś miejscu w Alejach Jerozolimskich. Tylko nie wiem czy przy dworcu głównym, czy przy Marszałkowskiej, czy przy Nowym Świecie, czy tu…
— Jeszcze może być naprzeciwko Pałacu Kultury — podsunęłam.
— A może być. Telefonu też nie pamiętam, wiem tylko, że na końcu było siedemdziesiąt siedem. I tak chodzę…
Dusza mi jęknęła.
— Panie Sewerynie, i co pan chce znaleźć? Sama widziałam, że pan się gapi w okna! Myśli pan, że on ten portret wystawił w oknie, jak obraz na Boże Ciało? Albo sam będzie wyglądał i pan go pozna?
— A! No nie wiem. A może akurat wygląda?
— I pozna go pan z twarzy?
— Z twarzy nie. Ale z włosów. Piękne blond włosy, takie loki aż na ramiona, przedziałek pośrodku, istna Madonna!
Zachwyt w głosie pana Seweryna zadźwięczał niekłamany. Osłupiałam.
— Kiedyś pan był normalny — przypomniałam podejrzliwie. — Tak panu teraz przypadł do gustu ten facet z twarzą Madonny?
— Jaki facet? — zainteresował się pan Seweryn.
— No ten, z lokami blond, na ramiona… Pan Seweryn wyraźnie się zakłopotał.
— A! Nie! Skąd facet! Kobieta! Przepiękna kobieta!
— Boże, ratuj! Kobieta przyleciała do pana z tą dechą?!
— A! Nie! Chociaż nie wiem… No, była u mnie także i kobieta. Jakoś tak razem. Te portrety zamawiali, zdaje się, mężczyźni, ale zapamiętałem kobietę.
— A ona miała z nimi w ogóle coś wspólnego?
— Tego nie wiem. Ale była…
— To co ta jej piękność ma tu do rzeczy? Szuka pan faceta, którego pan nie pamięta, i spodziewa się pan znaleźć kobietę, która nie ma z nim związku?!
— A może…?! — wykrzyknął pan Seweryn z tak zuchwałą nadzieją, że skołował mnie do reszty. Nie wiedziałam już zupełnie, kogo szuka, faceta czy Madonny, nie mówiąc już o tym, że na żadne znaleziska nie miał najmniejszych szans.
— Zamiast tracić czas bezproduktywnie, niech pan lepiej namaluje go po prostu jeszcze raz — poradziłam stanowczo. — O ile wiem, idzie to panu piorunem. Fotografię pan przecież ma?
— Coś takiego? — ucieszył się pan Seweryn. — A wie pani, to doskonały pomysł! Namaluję go jeszcze raz i powiem, że się znalazł! Świetny pomysł!…
Odjechałam z nadzieją, że udało mi się uratować mu życie. Przestanie złazić na jezdnię i nic go nie przejedzie…

*

— Matka — powiedział ostrzegawczo mój starszy syn, kiedy któregoś wieczoru wróciłam do domu. — Ja nic nie chcę mówić, ale ten półgłówek zgubił klucze.
Nie miałam żadnych wątpliwości, że szkaluje swego brata. Zaniepokojona, zajrzałam do ich pokoju. Mój młodszy syn z rzadką pilnością uczył się matematyki. Już sam ten fakt świadczył, że coś jest nie w porządku.
— Co to ma znaczyć? — spytałam podejrzliwie. — Co z tymi kluczami?
— Nic — odparł stanowczo mój młodszy syn.
— Jak to nic? Masz je?
— Co czy mam?
— Klucze.
— Jakie klucze?
— Na litość boską, nie róbże z siebie idioty! Zgubiłeś, to zgubiłeś, ludzka rzecz, ale muszę wiedzieć jak i gdzie! Może trzeba zmienić zamki!
— Jemu ktoś rąbnął — powiedział zza mojego ramienia mój starszy syn.
— Głupi jesteś — obraził się młodszy. — Nikt mi nic nie rąbnął.
— To gdzie je zgubiłeś?
Mój młodszy syn przez chwilę przełamywał wewnętrzne opory.
— W dyskotece — mruknął wreszcie.
— Albo powiesz porządnie, jak to było, albo pójdziesz jutro rano kupować nowe zamki za własne pieniądze — oznajmiłam stanowczo. — Zdecyduj się.
Mój młodszy syn zdecydował się od razu.
— Miałem je w kieszeni, kurtkę oddałem do szatni, a jak wróciłem do domu, to ich nie było. Znaczy, zgubiłem w dyskotece, albo po drodze.
— Albo mu ktoś wyciągnął — podsunął starszy.
— Po diabła miałby mu ktoś wyciągać?
— Żeby nas okraść.
— Oszalałeś? Teraz, w zimie?!
Najcenniejszymi przedmiotami, jakie posiadaliśmy w domu, był kożuch mojego starszego syna i moje futro. W zimie, opuszczając mieszkanie, z reguły drogocenności owe mieliśmy na sobie. Okradanie nas w lecie miałoby jeszcze jakiś sens, w zimie żadnego. Mój starszy syn pomyślał i przyznał mi rację.
Młodszy uporczywie udawał, że uczy się matematyki. Zastanowiłam się.
— Jakie to były klucze? Mam na myśli, co tam było w tym pęku żelastwa, klucze od czego?
— Od zasuwy. Od piwnicy. Od furtki na działkę. Od windy. I kluczyk od skrzynki listowej, ale nie naszej, tylko mojego kumpla.
— Z kumplem załatwisz sobie sam. A reszta…
Zawahałam się, niepewna, czy w ogóle warto na to zwracać uwagę. Mój starszy syn był rozsądniejszy.
— Matka, nie żartuj, jemu naprawdę mógł ktoś wyciągnąć. Ktoś, kto go zna. Przyjdzie nas okraść, zdenerwuje się, że nic nie ma i zdemoluje mieszkanie. Coś trzeba zrobić.
Z niechęcią zgodziłam się, że trzeba. Pomysł wymiany wszystkich zamków nie podobał mi się w najmniejszym stopniu. Po chwili uprzytomniłam sobie, że właściwie w grę wchodzi tylko jeden i nieco mi ulżyło. Zastosowaliśmy w końcu wyjście najprostsze i najłatwiejsze. Górna zasuwa została wmontowana na miejsce dolnej, a dolna na miejsce górnej i teraz mieliśmy zamykać mieszkanie na tę górną, która przedtem była dolną. Problem pojawił się tylko w związku z liczbą kluczy, których było dwa, i nikt nie pamiętał, czy kiedykolwiek istniał trzeci, poza tym teraz potrzebowaliśmy czterech, więc i tak należało dorobić. Przez dwa dni uzgadnialiśmy ze sobą godziny obecności w domu, żeby nikt nie musiał siedzieć na schodach, trzeciego dnia klucze zostały dorobione i cale wydarzenie poszło w niepamięć.
Wkrótce potem w moim domu zaczęła działać tajemnicza ręka.
Wróciłam z miasta, weszłam do pokoju i o mało mnie szlag nie trafił. Na podłodze pod kanapą rozsypane były znaczki. Leżało ich tam niewiele, nie stanowiły olśniewających walorów filatelistycznych, niemniej jednak ich poniewieranie się po podłodze było zbrodnią niedopuszczalną, a ponadto zjawiskiem niepojętym. Suszyłam je na stołku i same z tego stołka zejść nie mogły, przygniecione były bowiem licznymi ciężarami. Ściśle biorąc, kolejne warstwy od dołu wyglądały następująco: stołek, deska kreślarska, książka telefoniczna instytucji, znaczki w złożonej na ośmioro Trybunie Ludu, atlas powszechny świata, książka telefoniczna mieszkaniowa i stary katalog Gibbonsa. Żadnej warstwy nie brakowało, wszystkie leżały jak powinny i jakim cudem znaczki mogły wydostać się spod tej prasy, było nie do pojęcia. Zajrzawszy do Trybuny Ludu, stwierdziłam, iż reszta znajduje się tam nadal, w niejakim chaosie, ale nie uszkodzona.
Z pazurami rzuciłam się na moje wracające kolejno do domu dzieci.
— Matka, co ty? — rzekł z niesmakiem starszy. — O siódmej rano pojechałem do Łodzi i dopiero teraz wracam. Zdalaczynnie ci to rozwaliłem?
— W ogóle nie mogłem się dostać do domu, bo zapomniałem kluczy — powiedział z urazą młodszy. — Specjalnie czekałem, żeby wrócić, jak już będziecie. Zostawiłem na kredensie, o!
Obejrzałam się. Na kredensie w kuchni jak byk leżały jego klucze. Mojej sprzątaczki tego dnia nie było, poza tym w żadnym wypadku nie zostawiłaby niczego na podłodze. Zjawisko nie zostało wyjaśnione.
W kilka tygodni później tajemnicze siły uczepiły się mojej kolejnej namiętności. Od długiego już czasu całe mieszkanie miałam zastawione i obwieszone suchym zielskiem. Upodobanie do roślinności wyzwoliły we mnie przepisy budowlane, nakazujące prowadzić rury centralnego ogrzewania po wierzchu. Jedną z takich rur, razem z wichajstrem do zakręcania, miałam akurat przed samym nosem, na ścianie za biurkiem i był to widok, który mógł nosorożca wpędzić w depresję. W ramach protestu przeciwko nieludzkim zarządzeniom omotałam rurę bukietami kolorowego zielska i skutek objawił się z miejsca. Urządzenie ogrzewcze zmieniło oblicze i zaczęło budzić okrzyki zachwytu. Zachęciło mnie to do dalszych wysiłków, bardzo szybko zabrakło mi rur, przerzuciłam się na inne formy, niezależne od elementów budowlanych i w rezultacie dekoracjami z mojego mieszkania można by śmiało przeżywić w zimie co najmniej dwie krowy.
Znów wróciłam do pustego domu i pod największym ściennym bukietem ujrzałam szczątki trawy, kawałki zielska i pokruszone kwiatki. Zanim zdążyłam oburzyć się na szarpanie ozdoby, wpadł mi w oko mój własny tapczan, na którym widniało istne pobojowisko, śmietnik z pokruszonej roślinności, a co gorsza, także duży kłąb tego czegoś, co wydobywa się z pękniętej trzciny pałki.
W głowach tapczanu stał na komodzie kolejny potężny bukiet. Ułożony był w małym, szklanym wazoniku i w ogóle nie utrzymałby się w pozycji pionowej, gdyby nie to, że przylepiłam wazonik do szklanej płytki gwarantowanym klejem. Zespolił się z nią na mur i środek ciężkości tej całej wiąchy stracił jakiekolwiek znaczenie. W żaden sposób nie mogło to się samo przewrócić, a gdyby nawet, z całą pewnością nie wróciłoby na poprzednie miejsce.
Zbierając puch z pałki do słoika z zapartym tchem, żeby przypadkiem nie dmuchnąć, zastanowiłam się nad sytuacją. Jeden z moich synów spędził dzień w Milanówku w warsztacie samochodowym, drugi robił wózek transportowy na działce mojej ciotki i nie miał żadnych szans oddalić się stamtąd. Sprzątaczka, zawsze to samo, przenigdy nie zostawiłaby po sobie bałaganu. A zatem co to, u diabła, mogło być?
Zaraz potem mojemu młodszemu synowi nadprzyrodzona moc zepchnęła nogę. Noga należała do stolika, który został przeistoczony w prasę, coś dociskał i to coś się wypsnęło. Dociskał zapewne nieźle, bo półeczka pod nim zawalona była książkami, a na blacie stał asparagus w wielkiej donicy, nie mniej przygnieciony przedmiot wyszedł spod nogi i położył się obok. Sam chyba, bo sprawcy nie było.
Następnie mój starszy syn przyniósł mi w dwóch palcach fioletowy szaliczek, protestując przeciwko podrzucaniu mu obcych łachów. Znalazł to w pudle, gdzie trzymał rzeczy rzadko używane. Leżało na wierzchu. Obejrzałam szaliczek i wysunęłam supozycję, że zostawił go może ktoś znajomy. Przepytaliśmy wszystkich, nikt się nie przyznał, szaliczek przeleżał trzy dni na ławie w przedpokoju, po czym znikł równie tajemniczo, jak się pojawił.
Żywotność przedmiotów martwych w moim domu zaczęła być intrygująca i przyszło nam wreszcie do głowy, żeby się nad tym zastanowić. Mój starszy syn od razu znalazł wyjaśnienie.
— On zgubił klucze, nie? — powiedział oskarżycielsko, wskazując swego brata. — Ktoś tu bywa bez trudu.
— Ale przecież zmieniliśmy zasuwy! — zaprotestowałam z irytacją. — Na górze jest teraz dolna, a od dolnej klucza nie gubił! Zamykamy na dolną, to znaczy na górną!
— Od górnej, znaczy byłej dolnej, też zginął klucz.
— Skąd wiesz, że zginął? Może od początku były dwa?
— Takie zamki sprzedają z trzema kluczami.
— No dobrze, ale klucze od dolnej w ogóle nie były używane. Leżały w pudełku, związane sznurkiem. Gdyby ktoś chciał zgubić jeden, musiałby to uczynić dawno temu!
— A w ogóle kto tu ma bywać bez trudu — wtrącił z ciężką urazą mój młodszy syn. — Jakie tam bez trudu, skoro ty wychodzisz z domu i wracasz nie wiadomo kiedy. Bez trudu to tam, gdzie ludzie normalnie chodzą do pracy, a nie u nas! Tylko półgłówek by się narażał i niby po co?
Miał rację. W ciągu minionych paru lat zdążyłam zmienić zawód, porzuciłam biuro projektów i miałam nienormowany czas pracy. Mój starszy syn na studiach również cieszył się dużą swobodą. Jakiż kretyn w tych warunkach odwiedzałby mieszkanie, w którym nie ma co ukraść?
Po dwóch tygodniach bezowocnych rozważań nadszedł moment kulminacyjny.
Dziki wicher zaczął wiać znienacka wczesnym popołudniem. Zrezygnowałam z załatwienia połowy spraw na mieście i w pośpiechu wróciłam do domu, niespokojna o otwarte okna. Zima przeszła w wiosnę, zrobiło się ciepło, kaloryfery grzały ze zwiększoną mocą, zakręcić ich nie było sposobu, jedynym wyjściem pozostawało zatem otwieranie okien na przestrzał. Z całą pewnością moje dzieci zostawiły otwarte drzwi balkonowe, nie pamiętałam, czy drzwi pomiędzy pokojami są zamknięte i nie byłam pewna, czy trąba powietrzna nie pozbawiła mnie już całego dobytku. Chciałam uratować chociaż połowę.
Otworzyłam drzwi wejściowe, nie dostrzegłam żadnych zniszczeń, drzwi do pokoju dzieci ujrzałam zamknięte i uspokoiłam się. Równocześnie usłyszałam przeraźliwy wizg, co oznaczało, że balkon jest otwarty i koncertuje szpara pod drzwiami. Nie podobał mi się ten dźwięk, postanowiłam zamknąć balkon.
Starannie zamknęłam swoje drzwi, otworzyłam drzwi do pokoju dzieci i zamarłam z ręką na klamce. Nie przekroczyłam progu. Przez moment nie wierzyłam własnym oczom.
Na podłodze przed szafą leżał jakiś człowiek.
Unieruchomiło mnie na dostatecznie długą chwilę, żebym zdążyła go dokładnie obejrzeć. Twarzą zwrócony był do mnie, oczy miał postawione w słup i rozbity łeb. Nikt znajomy, zupełnie obcy facet. Drzwi balkonowe były otwarte, a na podłodze porozrzucane jakieś przedmioty.
Nie zamykałam balkonu i nie robiłam porządków. Hamulce w szarych komórkach puściły i myśl ruszyła do sprintu. Trup chyba. Zwłoki. Obcy denat w pokoju moich dzieci. Skąd, na litość boską…?!!! I kto to jest?! Może jeszcze żyje, powinnam sprawdzić, nie sprawdzę, kogo wzywać, pogotowie, czy milicję…? Nie wchodzić!!! Telefon stoi u mnie, całe szczęście, no, to już więcej niż kolorowy szaliczek…
Cofnęłam się na miękkich nogach, zamknęłam drzwi, weszłam do siebie i zamknęłam drugie drzwi. Natychmiast zaczęło gwizdać szparą. Usiadłam w fotelu i podniosłam słuchawkę. Telefon wył, a ja się zastanawiałam gdzie dzwonić.
Konkurencję wygrała milicja. Pogotowie nieboszczyka chromoli, zostawia tam gdzie padł, a milicja go z pewnością zabierze. Nic nie wydawało mi się ważniejsze, niż pozbyć się go z domu, żywy czy martwy, nie życzyłam sobie, żeby mi tu leżał. Poza tym, milicja też ma lekarzy…
Na pani w pogotowiu MO mój komunikat nie uczynił żadnego wrażenia. Kazała mi podać personalia i adres, omijać pomieszczenie z ofiarą, niczego nie ruszać i spokojnie czekać.
Niekoniecznie może spokojnie, jednak czekałam. Szpara pod drzwiami gwizdała ze zmiennym natężeniem. Na podwórzu za oknem, w które wpatrywałam się dość rozpaczliwie, zrzucali z ciężarówki jakieś rury, co brzmiało tak, jakby walił się cały budynek o konstrukcji stalowej. Ktoś próbował uruchomić samochód, silnik gasł mu na wolnych obrotach, zapalał się i przegazowywał. Włączone wczesnym rankiem radio nadawało góralską muzykę.
Za moimi plecami, w przedpokoju, coś nagle łomotnęło potężnie z jakimś okropnym, brzękliwym gruchotem. Nie padłam trupem na miejscu, przeciwnie, poderwałam się i szarpnęłam drzwi, możliwe, że ze zdławionym okrzykiem.
— Przepraszam mamunia — powiedział mój starszy syn. — Nie miałem ręki i wiedziałem, że ta torba nie wytrzyma…
W milczeniu popatrzyłam na szczątki foliowej torby. Na podłodze stała druga, po całym przedpokoju rozturlały się puszki z mlekiem skondensowanym. Wśród nich leżała jakaś duża paczka, spod podartego papieru przedzierał kawałek drewnianego pudła.
Mój syn troskliwie podniósł pudło i zaczął zdzierać z niego papier.
— Kazałaś mi kupić mleko na zapas, jak trafię, no wiec właśnie trafiłem. Przy okazji kupiłem sobie komplet narzędzi, chyba się to nie rozleciało…? Wypadło mi spod pachy. Nie, w porządku…
Przemogłam się, zmobilizowałam i schyliłam po puszki.
— Zbieraj to! Nie potrzeba mi tu fałszywych śladów. Zaraz przyjedzie milicja.
— Co? — zdziwił się mój syn. — Jaka milicja?
— Nie wiem jaka. Zwyczajna. Powinni być za chwilę.
— Po co?
— Wezwałam ich. Zbieraj, mówię! Do kuchni…
— Zaraz — powiedział mój syn i przytulił pudło do piersi. — Przed milicją to ja bym wolał schować to, a nie mleko. Kupiłem spod lady…
— Nie wchodź tam!!! — wrzasnęłam okropnie, bo już wyciągał rękę do klamki.
Mój syn wzdrygnął się gwałtownie i cofnął od drzwi.
— Dlaczego? Co się stało?
Spróbowałam zachować kamienny spokój. Siódma puszka wymknęła mi się z rąk.
— Tam leży jakiś facet.
— Jak to, leży? Pijany?
— Nie, chyba nie. Raczej nieżywy. Właśnie dlatego wezwałam milicję. Kazali nie wchodzić.
Mój syn rozejrzał się, wszedł do łazienki, wepchnął swoje pudło do kosza z brudami i wrócił do przedpokoju.
— Matka, nie rozumiem, co mówisz. Co za facet? Ktoś znajomy?
— W życiu go na oczy nie widziałam, pojęcia nie mam, kto to jest. I nie wiem, skąd się wziął, jak wróciłam, to już leżał.
— Może kumpel Roberta?
— Wykluczone, nie ten wiek.
— To ja go też chcę zobaczyć — powiedział stanowczo mój syn i zanim zdążyłam go powstrzymać, otworzył drzwi ich pokoju.
Rzuciłam się zamykać moje i złapałam je w ostatniej chwili. Mój syn stał w progu i patrzył w milczeniu. Zajrzałam również. Najpierw nie pomyślałam nic, a potem zrobiło mi się niedobrze.
Pokój był pusty. Nieboszczyk znikł. Firanka w otwartym balkonie powiewała wdzięcznie.
Na myśl, że za chwilę przyjedzie milicja, zrobiło mi się zdecydowanie gorzej. Mój syn puścił klamkę i wielkimi krokami, ostrożnie stawiając nogi, ruszył w głąb pokoju. Jęknęłam.
— Nie wchodź tam! Może zostały jakieś ślady…? Po diabła tam się pchasz?!
— Chcę zobaczyć, czy się nie pęta pod balkonem. Matka, ja go chyba widziałem… Wyjrzał na ulicę i wrócił do środka.
— Nie, już go nie ma. Ślady są, widzisz przecież, że je omijam. Dopiero teraz uświadomiłam sobie, co widzę na podłodze. Wśród rozmaitych poniewierających się przedmiotów leżała mało używana felga do volkswagena i prostokątny kawałek grubej płyty marmurowej. Na feldze, na marmurze i w jednym miejscu na lśniących klepkach parkietu widniały odrobiny czegoś, co wyglądało jak krew. Doznałam wyraźnej ulgi.
— Co to znaczy, że go widziałeś? — spytałam, pieczołowicie zamykając drzwi. — Gdzie go widziałeś?
— W bramie. Myślałem, że to pijak. Opierał się o ścianę, ręką i głową, nie zwróciłem na niego uwagi. Już wiem co było. On tu rzeczywiście leżał, zamroczony, potem oprzytomniał i uciekł. Jakim cudem mogłaś tego nie zauważyć?
Oprzytomniałam również całkowicie, ale uciekać nie miałam zamiaru. Wzruszyłam ramionami i uczyniłam gest w kierunku okna, za którym facet ciągle przegazowywał silnik. Szpara gwizdała.
— A jeszcze zrzucali żelazne rury — dodałam. — A fotel stoi tyłem do przedpokoju. I radio grało. Mógł wyjść marszowym krokiem i ze śpiewem na ustach.
— A mnie usłyszałaś?
— Wstrząsnęło budynkiem. Co to było, bo puszki gruchotały oddzielnie?
— Drzwi. Wyleciały mi z ręki i trzasnęły…
Przyjechała milicja, opowiedziałam im wszystko i zaczęłam przepraszać. Zapewnili mnie, że nie ma za co.
— Musiało być tak, jak pani mówi — rzekł porucznik. — Zakradł się, szukał, co by tu ukraść i te rzeczy zleciały mu na głowę…
Urwał, obejrzał szafę, popatrzył na jej wierzch i podniósł felgę.
— Tym dostał. Jak to mogło zlecieć?
— Tym też dostał — powiedział sierżant, podnosząc kawałek marmuru.
— To nieźle dostał. Szukał chyba czegoś na szafie i pociągnął… To tak luzem leżało?
Poczułam się zmuszona wyjaśnić, że nie tylko luzem, ale w ogóle w sposób urągający prawom fizyki. Pchaliśmy na tę szafę wszystko, co nam było akurat niepotrzebne, i fragmenty magazynu spadały wielokrotnie. Sierżanta zjawisko zainteresowało, wlazł na krzesło i obejrzał z bliska wierzch szafy.
— Tu jest pochyło — oznajmił.
Pewnie że było pochyło, bo w charakterze dolnej warstwy leżała na szafie deska kreślarska, nachylona z natury. Tysiąc razy proponowałam mojemu starszemu synowi, który był najwyższy, żeby ją przekręcił tyłem do przodu, przedmioty wówczas spadałyby za szafę, nie czyniąc nikomu krzywdy. Ciągle obiecywał, że to zrobi i ciągle zapominał.
Sposób uszkodzenia ofiary został wyjaśniony. Pozostała druga kwestia.
— Ciekawe, jak on wszedł — rzekła władza, oglądając drzwi. — Wytrychami tę zasuwę trudno otworzyć, klucze podrobił, czy co? Nikt pani nie ukradł kluczy?
Popatrzyliśmy z moim synem na siebie. Nie było siły, należało uzupełnić zeznania.
Tłumaczeniem, że owszem, zgubione zostały klucze, ale od dolnej zasuwy, która przedtem była górna, a zamykamy na górną, która przedtem była dolna i nikt jej nie używał, a teraz nie używamy dolnej, byłej górnej, zagmatwałam wszystko doszczętnie. Nikt już nie wiedział, które klucze i które zasuwy mam na myśli. Milicja patrzyła na mnie z niesmakiem, kazała mi sprawdzić, czy nic nie zginęło i podejrzliwie potraktowała informację, że nie mam co sprawdzać. Wreszcie poradzono z naciskiem, żebym na wszelki wypadek zmieniła wszystkie zamki u drzwi.
— Fajnie — powiedziałam po wyjściu władzy. — Jutro kupuję nową zasuwę i od początku zaczyna się kołomyja z kluczami. Będziemy ich pilnować jak oka w głowie i zobaczymy, co z tego wyniknie.
— W ogóle musimy sami dorobić — orzekł mój młodszy syn, który ostatnie chwile pobytu milicji w domu przesiedział na schodach na strych. — Przy tym dorabianiu każdy może podwędzić jeden zapasowy.
— Kto ma dorobić? — spytałam cierpko. — Ja?
— Nie, mogę ja. Mam kumpla z warsztatem.
— O co tu w ogóle może chodzić? — zastanowił się mój starszy syn. — Podrzucanie nam śmieci i szaliczków, to jeszcze małe piwo, ale jak zaczynasz znajdować w domu zwłoki…
— W dodatku takie ruchliwe — wtrącił młodszy.
— … to już się robi grubsza sprawa. Matka, w coś ty się tym razem wplątała?
Z czystym sumieniem mogłam przysiąc, że wyjątkowo w nic. Mężczyźni mojego życia, przez których wplątywałam się wielokrotnie w rozmaite rzeczy, akurat się jakoś odseparowali, a najnowszy, rysujący się na horyzoncie, nie wszedł jeszcze w fazę wplątywania. Sama z siebie ostatnio miałam mało czasu i żyłam dość normalnie. Rzecz była zatem całkowicie niezrozumiała. Z cichą nadzieją, że może jeszcze zdarzy się jakiś dziwoląg, kupiłam nową zasuwę i zaczęłam czekać na dalszy rozwój wydarzeń.

*

— Matka, pożycz mi deskę — poprosił mój młodszy syn.
Zdziwiłam się.
— Przecież cały czas używasz deski?
— Ale nie tę! Ja chcę średnią deskę z rolkami i przykładnicą. I jeszcze trzeba mnie z nią zawieźć do kumpla.
Zastanawiałam się przez moment. Średnia deska kreślarska od wieków leżała na szafie i powodowała spadanie z mej różnych przedmiotów. Nie miała rolek, rolki, również od wieków, były przykręcone do dużej. Jeszcze jedna miała rolki i przykładnicę, ale to była mała, stała przy ścianie za fotelem. O co mu może chodzić…?
— A…! — przypomniałam sobie nagle. — Tę, co stoi za biurkiem? To jest deska Gaci!
— Jakich gaci? — spytał mój syn nieufnie.
— Nie jakich, tylko jakiej. Jedna moja przyjaciółka nazywa się Gacia i to jest jej deska. Powinnam jej chyba oddać, kompletnie o tym zapomniałam…
— Ładnie się nazywa — pochwalił mój syn. — Nie możesz jej jeszcze nie oddawać? Potrzebuję na parę tygodni.
Znów się zastanowiłam. Gacia wciąż jeszcze znajdowała się w Afryce, siedziała tam już szósty rok, przedłużyła sobie kontrakt. Z pewnością deska nie była jej potrzebna, poza tym deska, nawet z rolkami i przykładnicą, nie jest skarbem szczególnym, w razie zniszczenia łatwo ją zastąpić drugą. Mogłam wyrazić zgodę na pożyczenie. Na wszelki wypadek jednak, zanim zaczęłam szastać mieniem Gaci, uznałam za słuszne zadzwonić do jej matki.
W telefonie odezwał się Mateusz. Ucieszyłam się, bo go okropnie dawno nie widziałam.
— Pani mecenasowa jest? — spytałam po wymianie powitalnych okrzyków.
— Nie bardzo — odparł z lekkim zakłopotaniem. — Z panią mecenasowa jest w ogóle nie najlepiej i sam nie wiem, co robić. Dobrze, że dzwonisz, może mi co poradzisz.
— A co się stało?
— Nic się nie stało. Pani mecenasowej zdrowie szwankuje, no wiesz, wiek… Coś tam jej z ciśnieniem nawala, aktualnie jest w szpitalu i tak się waham, ściągać Gacię czy nie…
— To chyba zależy od tego, co mówią lekarze?
— Lekarze różnie mówią. A co chciałaś?
Wyjaśniłam sprawę deski. Mateusz okazał zakłopotanie i niepewność.
— No, wiesz… Jak znamy Gacię… Jeżeli jesteś pewna, że w razie czego potrafisz jej dostarczyć identyczną deskę…
— No pewnie, że potrafię! Chodziło mi tylko o to, czy pani mecenasowej ta deska nie jest akurat niezbędna do szczęścia. I czy przypadkiem Gacia nie wraca. I w ogóle chciałam, żeby było wiadomo, że ja się do niej zbytnio nie przyzwyczaiłam. Gaci deska, nie moja.
— Toteż właśnie — powiedział Mateusz ostrzegawczo. — Rób jak uważasz, ja się nie wtrącam.
Wróciliśmy do rozważań na temat sytuacji rodzinno–domowej i uzgodniliśmy, że Gacię należy zawiadomić o stanie zdrowia matki zwyczajnym listem, kwestię ewentualnego przyjazdu pozostawiając jej do uznania. Nie wiadomo, w jakim stopniu jest niewolnicą tego swojego wymarzonego kontraktu.
Obecność Mateusza w domu Gaci nie zdziwiła mnie wcale, wiedziałam bowiem, że z całą rodziną łączą go wieloletnie kontakty. Był nawet jakoś tam spowinowacony. Od dzieciństwa znał jej ojca, który umarł dawno temu, znał matkę i brata, z Gacia zaś był zaprzyjaźniony w sposób, który intrygował całe otoczenie. Niekiedy stanowili parę, niekiedy zaś nie. Gacia miewała różnych narzeczonych, Mateusz nawet żonę, z którą się dość szybko rozwiódł, ponadto wielbił kilka różnych innych dam, wciąż jednak jakoś trzymali się razem i nikt nigdy nie zdołał dociec czy była to przyjaźń bezpłciowa, czy długofalowy romans. Gacia i Mateusz nie przeczyli żadnym pogłoskom, a pytania wprost kwitowali wzruszeniem ramion. Najlepsze przyjaciółki nie potrafiły wykryć prawdy i w końcu wszyscy machnęli na nich ręką. Nie pasowali zresztą do siebie, Mateusz był bardzo przystojny, a Gacia wręcz przeciwnie.
Po jej wyjeździe opiekował się matką i domem, załatwiał miliony spraw i częściej można go było zastać w mieszkaniu pani mecenasowej, niż we własnym. Związki były trwalsze i ściślejsze, niż w niejednej rodzinie.
Jego ostrzeżenie wzięłam pod uwagę.
— Pożyczę ci tę deskę, ale na wszelki wypadek kupisz rolki — powiedziałam do Roberta. — Przy okazji, rzecz nie jest pilna. Przykładnicę też lepiej kup.
— Dobra, przy okazji. Ale teraz nam się śpieszy. Trzeba mnie zawieźć do kumpla czym prędzej. Najlepiej jeszcze dziś albo nawet wczoraj.
Zawiozłam go i okazało się, że kumpel mieszka w tym samym domu i na tym samym piętrze, co jeden z moich przyjaciół, Tadeusz. Wiedziałam, że Tadeusz z Ewą są na urlopie, więc nie usiłowałam składać im wizyty. Zostawiłam dziecko z deską pod przeciwległymi drzwiami i wróciłam do domu.
Przyjechałam po urlopie nad morzem, weszłam do mieszkania i już w drzwiach usłyszałam telefon. Mateusz! Odezwał się po czterech miesiącach.
— Słuchaj, czy ty masz jakiś kontakt z Gacią? — spytał zatroskanym głosem.
— Żadnego. Myślałam, że ty masz. A bo co?
— A bo wiesz… Głupia sprawa. Gacia nie przyjechała na pogrzeb…
— Na jaki pogrzeb?
— Matki. Pani mecenasowa umarła.
— Jezus Mario, na co?
— Wylew miała. No i cześć. Szybko się to odbyło, depeszowałem do Gaci, zwlekałem z pogrzebem, ale jak długo można… I nie mam od niej do tej pory żadnej odpowiedzi.
— A kiedy to było?
— Ze trzy tygodnie temu. Nie widziałaś nekrologów?
— Wyjeżdżałam, dopiero wróciłam. I co?
— I nic. Siedzę tu, w tym ich mieszkaniu i sama rozumiesz, nie wiem co robić. Gacia się słowem nie odezwała, wszędzie rzeczy pani mecenasowej…
Przypomniałam sobie nagle, że przecież razem z Gacią jest Kazio. Zaproponowałam, że napiszę do niego i spytam, co się z nią dzieje. Mateusz ucieszył się z tej możliwości i zażądał pośpiechu.
— Nie zwlekaj z tym za długo, niech ja coś wiem…
— Czekaj, ale ona przecież chyba korespondowała z matką?
— Dosyć rzadko. Pani mecenasowa pisała co tydzień, a Gacia dwa razy do roku. Ostatnio, czekaj, niech pomyślę… Już ze cztery miesiące nie było listu od niej.
— Nie umarła przecież, boby zawiadomili urzędowo! 
Mateusz pomamrotał coś pod nosem.
— Co mówisz? — spytałam niecierpliwie. — Mów głośniej, nic nie rozumiem!
— Mówię, że umrzeć, to chyba nie umarła, ale może kogoś poznała…
Od razu wiedziałam, co ma na myśli. Najgorętszym, szaleńczym, nieopanowanym pragnieniem Gaci było wyjść za mąż. Gnębił ją pech, od przeszło dziesięciu lat czyniła w tym kierunku dzikie starania, bez skutku. Usposobienie miała raczej romansowe i każda nowa znajomość budziła w niej eksplozje uczuć i wielkie nadzieje. Przyjaciółki powychodziły za mąż, miały dzieci, zdążyły się porozwodzić, a ona ciągle nic. Poznanie kogoś, kto by się nadawał do mariażu, mogło mieć dla niej nieobliczalne skutki, diabli wiedzą, może się do tego kogoś przeprowadziła, może wyjechała gdzieś, może w ogóle zgłupiała… Rzeczywiście, należało sprawdzić przez Kazia.
Po dwóch miesiącach uzyskaliśmy informacje równocześnie. Kazio, który również przedłużył kontrakt, odpisał, że Gacia wyjeżdżała, ale już wróciła, o matce wie i sama się zgłosi. Mateusz potwierdził wiadomość, właśnie dostał list. Gacia była nieobecna w Casablance, teraz przyjechać nie może, zresztą po co, skoro pogrzeb matki już dawno się odbył, przyjedzie za jakiś czas, a Mateusz ma zgarnąć rzeczy na kupę i użytkować mieszkanie. Nic się nie stało i nic się nie dzieje, Gacia była po prostu w Australii…
— U brata — powiedział Mateusz z niechęcią. — Nie napisała tego, ale przecież jasne, że pojechała do Sydney zobaczyć się z bratem.
Wzruszyłam ramionami.
— Czy on tam praktykuje? — spytałam ze średnim zainteresowaniem.
— A cholera go wie. Podobno tak…
Brat Gaci był postacią, o której się milczało. Stanowił plamę na honorze rodziny. Uciekł z Polski zaraz po zrobieniu dyplomu w jakiś dziwny i nieprzyjemny sposób, kogoś tam wykantował i wystawił na strzał, powłóczył się trochę po świecie, wreszcie ugrzązł w Australii, podjąwszy tam pracę. Krążyły słuchy, że powodzi mu się doskonale, co było nieco dziwne, bo ukończył prawo. Angielski znał wprawdzie perfekt, ale polskie prawo niekoniecznie musi pasować do innych części świata. Być może uzupełnił wykształcenie.
Brat Gaci nic mnie kompletnie nie obchodził, sprawę uznałam za wyjaśnioną i przestałam się nią zajmować.
Po następnych paru miesiącach objawiła się znienacka Gacia we własnej osobie.
— Przyjechałam tylko na tydzień i mam cholernie mało czasu — zakomunikowała mi przez telefon. — Muszę wrócić w terminie…
— Jak ci tam jest? — zaciekawiłam się.
— Nieźle. Kaziowi lepiej.
— Dlaczego?
— Bo jest mężczyzną. Ale i tak nie narzekam, ucywilizowani są dosyć, przestali już udawać, że nie słyszą co mówię.
— A udawali?
— A jak? Przyjmować polecenia i decyzje od kobiety, to straszny wstyd. Ale przyzwyczaili się do mnie, a warunki jak w niebie. Słuchaj, chciałam cię o coś zapytać. Czyś ty przypadkiem nie widziała u mnie góralki?
— Czego proszę…?
— Góralki.
— Jakiej góralki, na litość boską? Żywej?!
— Nie, namalowanej. Nie wpadł ci tu gdzieś w oko portret góralki? Zastanowiłam się. Mieszkanie Gaci było zapchane dziełami sztuki, antykami, obrazami, zwierciadłami w ozdobnych ramach, milionem fotografii i rozmaitych pamiątek. Ciężko było przypomnieć sobie, co w tym widziałam, a czego nie, poza tym, zaskoczyła mnie niebotycznie.
— Halo, jesteś tam? — zaniepokoiła się Gacia. — Mówże coś!
— Zaraz. Usiłuję sobie przypomnieć.
— Przypomnij sobie, moja złota. Cholernie mi zależy. Olejny portret góralki, nieduży… Trochę większy niż format A3.
— Nie — powiedziałam stanowczo. — Niczego takiego nie było. A jeśli nawet było, to ja tego nie zauważyłam.
— A nie słyszałaś czego? Wiesz, może moja matka…
— Twojej matki na oczy nie widziałam od twojego wyjazdu. I nie rozmawiałam z nią. Mam wrażenie, że mnie nie bardzo lubiła.
— No chyba, że cię nie lubiła — przyświadczyła Gacia z godną pochwały szczerością. — Ale góralkę mogłaś widzieć.
— Może i mogłam, ale nie widziałam. A co, zginęła ci?
— Zginęła. I nie mogę znaleźć. No nic, cześć!
— Czekaj! — wrzasnęłam, ale już było za późno, Gacia odłożyła słuchawkę. Nie zdążyłam jej powiedzieć o desce.
Zadzwoniłam oczywiście od razu, ale było zajęte. Nazajutrz telefon nie odpowiadał, Gacię gdzieś diabli wynieśli. Trzeciego dnia rozzłościłam się i pomyślałam, że jak jej deska będzie potrzebna, sama sobie o niej przypomni. Nie zabierze jej przecież do Casablanki.
Po dwóch tygodniach zadzwonił Mateusz.
— Słuchaj — rzekł zamyślonym głosem. — Czyś ty przypadkiem nie słyszała czegoś o góralce?
— Czy to jakaś mania was opętała? — spytałam z irytacją. — Najpierw Gacia, teraz ty… Gdzie ona w ogóle jest?
— Kto?
— No, nie góralka przecież! Gacia!
— Jak to gdzie? W Casablance chyba? Pojechała już przeszło dwa tygodnie temu. W sobotę.
Szybko policzyłam i wyszło mi, że Gacia odleciała nazajutrz po rozmowie ze mną. Zadzwoniła w ostatniej chwili. Sama uniemożliwiła kontakt. Bardzo dobrze, zdjęła mi z sumienia tę cholerną deskę.
Mateusz uporczywie trzymał się swojego tematu.
— Pytam, czy słyszałaś o góralce? Albo może widziałaś u Gaci portret góralki? Olejny.
— Nie. Gacia też mnie o to pytała. Żadnej góralki nie widziałam i w ogóle o co tu chodzi?
Mateusz pomilczał sobie przez chwilę.
— Wiesz, musimy się chyba zobaczyć — zdecydował nagle. — Ja ci to muszę pokazać… Wpadnij do mnie, to znaczy do mieszkania Gaci, ja tu już jestem na stałe.
— Proszę cię bardzo. Kiedy?
— Jutro. Tak koło szóstej po południu. Możesz?
— Mogę, dlaczego nie…
Gnana ciekawością, przyleciałam punktualnie. Weszłam do mieszkania i prawie zamarłam w progu, śmiertelnie zaskoczona.
Widziałam ten apartament przed kilkoma laty, tuż przed pierwszym odjazdem Gaci. Można sobie wyobrazić, jak wyglądał. Gacia była w trakcie pakowania, cały jej dobytek poniewierał się gdzie popadło, ja sama zwiększyłam bałagan, domagając się od niej pracy do ostatniej chwili. Jednakże, w porównaniu z obecnym stanem, poprzednie pobojowisko można było uznać niemal za pedantyczny porządek.
— Mateusz, rany boskie, co to jest? — spytałam delikatnie, wchodząc dalej. — Nie jestem przesadna i dużo rzeczy widziałam, ale czy przez to mieszkanie przeleciało stado rozjuszonych bawołów?
— Nie — odparł Mateusz z wyraźną satysfakcją. — Tylko jedna Gacia. Właśnie chciałem ci to pokazać, żebyś zyskała jasny obraz sytuacji. Opisać tego nie potrafię, poza tym obawiałem się, że mi nie uwierzysz. Zwracam ci uwagę, że już trochę posprzątałem.
— Na miłosierdzie pańskie, a cóż ona robiła?!
— Szukała góralki. Usiądź, zrobiłem miejsce. Zaparzyłem kawę, przyniosę i pogadamy.
Jeden stolik i dwa krzesła były wolne, chociaż dookoła wyglądało tak, jakby Mateusz zepchnął z nich po prostu jakieś kupy rzeczy na podłogę. Pod ścianą i na środku leżało zwałowisko książek, ogromna, przedwojenna szafa biblioteczna była rozebrana na drobne kawałki. Z kanapy zdjęto poduchy, poodwracano do góry nogami i porozwalano byle jak, wyjęte z wielkiego biurka szuflady zajmowały pół podłogi. Obrazy ze ścian poutykane były wszędzie.
Mateusz wrócił z kawą i zażądałam wyjaśnień.
— W kuchni wygląda jeszcze gorzej — zakomunikował. — Słuchaj, tyś tej góralki na pewno nie widziała?
— Jak Boga kocham. Co to w ogóle jest?
Mateusz ustawił na stoliku tacę i usiadł wygodnie.
— A o zamiarach Gaci coś wiesz?
— Nic nie wiem. A co, powinnam wiedzieć?
— A o tym co robiła, jak wyjeżdżała pierwszy raz?
— To wiem. Siedziała kamieniem przy desce dzień i noc razem ze mną. Powinnam wiedzieć coś więcej?
— Nie, niekoniecznie. Ja ci mogę powiedzieć, że Gacia już nie wróci. Nie zaskoczył mnie wcale. Właściwie można było spodziewać się tego, Gacia w Polsce nie miała już nikogo z bliskiej rodziny, a za granicą przebywał jej brat. Mogło jej wpaść do głowy opuszczenie ojczystego kraju na zawsze.
— Widzę, że temat jest obszerny — zauważyłam. — Mów jakoś tak, żeby mi się nie pomieszało. Jesteś pewien, że nie wróci?
— Całkowicie. Posprzedawała co mogła, zarządziła co zrobić z resztą, mieszkanie scedowała na mnie, sprzedała samochód… Zresztą, wcale tego nie kryła, wyraźnie mi powiedziała, że nie wróci. Trochę rzeczy zabrała ze sobą, ale tak naprawdę, to na niczym jej nie zależało, tylko na góralce.
— Co to takiego?
— Obraz. Olejny obraz, przedstawiający góralkę, coś w rodzaju portretu. Gacia szukała tej góralki z obłędem w oczach, no, sama widzisz. Ma to format mniej więcej pięćdziesiąt na czterdzieści centymetrów, podała mi ten format, żebym wiedział, gdzie się nie zmieści. Słuchaj, ty nie dasz wiary… Myśmy tu opukiwali ściany i podłogę, Gacia zerwała wykładzinę w kuchni, te poduchy dziabała drutem raz koło razu, nic jej nie obchodziło, tylko to jedno. A i to jeszcze ci powiem, że nie od razu przyznała się, czego szuka. Jakieś trzy dni szukała sama, nic nie mówiła, w końcu zaczęło jej brakować czasu, więc poprosiła, żebym jej pomógł. Widzisz to mieszkanie, trzy pokoje zapchane gratami, schowków, szafek, od cholery. Pot z nas płynął ciurkiem. Gacia w głowę zachodziła, co się z tą góralką mogło stać, myślała, że może matka komuś dała, latała po przyjaciółkach matki, po znajomych, nic, kamień w wodę.
— A tyś tę góralkę w ogóle widział?
— Nigdy w życiu. Pierwszy raz o niej usłyszałem od Gaci. I, rozumiesz, głowę sobie dam uciąć, że ona tej góralki szukała po to, żeby ją zabrać ze sobą…
Zrozumiałam od razu.
— Pamiątka czy dzieło sztuki…?
— Jak znam Gacię, to raczej to drugie…
— A, to bardzo dobrze, że nie znalazła!
— Też tak myślę. Może i dobrze…
— A ty co? Co masz zrobić w razie, gdyby się ta góralka znalazła?
— A właśnie, widzisz, w tym rzecz, że nic.
Zdziwiłam się.
— Jak to? Gacia nie zostawiła poleceń?
— Słowa jednego nie powiedziała. O różnych rzeczach mówiła, zostawiła mi tu tysiąc spraw do załatwienia, a o góralce ani słowa. Kiedy się okazało, że jej nie ma i nie można jej znaleźć, nabrała wody w usta. Nawet ją spytałem, ale wiesz, odpowiedziała mi coś takiego, że zacząłem się zastanawiać, czy nie mam halucynacji. Coś tak, jakby nie rozumiała, o co pytam, bo tej góralki w ogóle nigdy nie było. Wymyśliłem ją sobie.
— No, to omamy masz dość silne — zauważyłam, gestem wskazując pobojowisko.
— Czekaj, bo to jeszcze nie koniec — podjął Mateusz tajemniczo. — Po pierwsze, jak myślisz, czy ja słusznie zakładam, że Gacia chciała wywieźć dzieło sztuki?
— No pewnie! Ja też ją znam i też daję głowę.
— A no właśnie. Po drugie przypominam ci, że ja jestem z zawodu historyk sztuki. Zaginione dzieło bardzo mnie interesuje z rozmaitych przyczyn i chciałbym je znaleźć. Nie powiedziałem ci jeszcze, że ta góralka była namalowana nie na płótnie, tylko na drewnie. Na desce.
Gapiłam się na Mateusza, który przerwał, żeby napić się kawy. Odstawił filiżankę i popatrzył na mnie.
— Czy mi się wydaje, czy przez telefon wspominałaś coś o jakiejś desce?
Przez chwilę nic nie myślałam, a potem nagle zrozumiałam jego skojarzenie.
— Ale coś ty! Nie! To znaczy tak, owszem, ale chodziło mi o deskę kreślarską!
Mateusz nie okazał żadnego rozczarowania.
— Co to za deska?
— Gaci deska. Średnia. Zabrałam ją od niej razem z rysunkiem… Wyjaśniłam okoliczności wyniesienia deski z domu Gaci. Mateusz słuchał w zamyśleniu.
— Nie chcę cię martwić, ale to by było jedyne wytłumaczenie — oznajmił spokojnie. — Jakiej ona była wielkości?
— A1. To znaczy, jakieś, nie żadne jakieś, tylko dokładnie sześćdziesiąt na osiemdziesiąt cztery. No, ze dwa centymetry więcej z każdej strony. Deska jak deska…
— Oglądałaś ją dokładnie?
Już chciałam powiedzieć, że tak, kiedy uświadomiłam sobie nagle, że nic podobnego. Wcale jej nie oglądałam. Pracowałam na niej, to fakt, ale od początku do końca była wyłożona brystolem i tego, co pod brystolem, nigdy nie widziałam na oczy. Ale, ostatecznie, deska była gładka, równa i niemożliwe było, żeby brystol przykrywał olejne malowidło.
Mateusz nie zrezygnował z pomysłu.
— Ty się lepiej zastanów. Oglądałaś ją pod spodem?
— Oszalałeś, po diabła mam oglądać deskę kreślarską pod spodem!?
— No widzisz…
— Nic nie widzę! Pod spodem ona ma nogi!
— Jakie nogi?
Rozejrzałam się. Gdzieś tu powinna się poniewierać duża deska Gaci, dwa razy większa od tej, którą wyniosłam. Chyba że ją sprzedała… Zażądałam od Mateusza pomocy w odnalezieniu.
— Wynika z tego, że jestem skazany na szukanie desek coraz to większych formatów! — westchnął. — W końcu od tego zwariuję. Ale czekaj, chyba tu było coś takiego…
Znaleźliśmy deskę w sąsiednim pokoju, opartą o ścianę, pozbawioną przykładnicy i rolek. Pokazałam Mateuszowi nogi, to znaczy długie kawały drewna, wpuszczone przy dwóch krawędziach, na jednym końcu wyższe, a na drugim niższe, decydujące o pochyleniu deski. Mateusz zaczął mierzyć ich rozstaw.
— Coraz bardziej utwierdzam się w przekonaniu, że to było właśnie to — oświadczył. — Popatrz, jeśli była o połowę mniejsza… Te podpórki były tu, nie? A pomiędzy nimi akurat miejsce na góralkę. Lepiej pomyśl porządnie.
— Ale przecież… — zaczęłam i urwałam.
— No, no? — powiedział zachęcająco Mateusz. — Coś ci świta? Wróciłam do stolika z kawą.
— Przypominam sobie. Było tak… Gacia na tej średniej desce nie pracowała, miała do kreślenia wielkie kobyły. Wtedy, kiedy do niej przyszłam… Wyciągnęła tę deskę z jakichś zakamarków, zza szafy chyba, zakurzona była nieźle, ale nie miałam czasu zmieniać brystolu. Przykładnicę miała przypiętą…
Mateusz słuchał z wielkim zainteresowaniem.
— No, a wyobraź sobie, gdyby ją ktoś spreparował tak, żeby od spodu umieścić dodatkową deskę, rozumiesz, wpuścić w tę prawdziwą, plecami do wierzchu, a twarzą do środka… I gdyby to zasłonił…
Zauważyłabyś?
— Nie — przyznałam po namyśle. — Nic bym nie zauważyła. To znaczy, w zaistniałych okolicznościach, bo gdybym ją obejrzała dokładnie…
— Ale nie oglądałaś jej dokładnie. A technicznie to było możliwe, nie?
— No, owszem. Ale cholerna robota. Komu by się chciało?
Mateusz popatrzył na mnie z politowaniem.
— Widzisz, ja się opieram na tym, jak Gacia szukała. Jakby ci to określić… Dzika zaciętość. Rozpaczliwa. Zresztą, widzisz skutek. I dlatego wydaje mi się, że to było takie dzieło sztuki, nad którym opłaca się popracować…
— Czekaj, bo się gubię — przerwałam. — Jeżeli Gacia odwalała tę robotę z deską…
— A kto powiedział, że Gacia? — przerwał Mateusz. — Gacia przyjechała szukać góralki po spotkaniu z bratem…
Popatrzyliśmy na siebie. Brat Gaci był niewątpliwie zdolny do wszystkiego…
— Myślmy logicznie — zażądałam. — Brat powiedziałby jej, że wetknął góralkę w deskę i Gacia w pierwszej kolejności rzuciłaby się na mnie!
— Niekoniecznie. To nie musiał być brat. To mógł być jeszcze ktoś inny, mogła to wykombinować pani mecenasowa. Krótko mówiąc, ja wierzę w to, że góralka istniała, znajdowała się tutaj i znikła. Ty wyniosłaś deskę. Pomysł może być głupi, ale nie zaszkodzi sprawdzić. Gdzie ją masz?
Zrobiło mi się równocześnie zimno i gorąco.
— Nie wygłupiaj się i przestań mnie straszyć — powiedziałam niepewnie. — Nigdzie jej nie mam. Mój syn wyniósł ją do kumpla. Sama go nawet zawiozłam.
— O rany boskie…!
— Ale czekaj, nie rób tragedii! Naprawdę jest mało prawdopodobne, żeby ta góralka tam była…
Mateusz odzyskał energię.
— Mało czy nie mało, na wszelki wypadek odbierz ją temu kumplowi. Gacia szukała malowidła zgoła obsesyjnie, nic ci to nie mówi?
Zaczęły mi latać dreszcze po plecach. Mateusz miał rację, Gacia dla byle czego nie rujnowałaby mieszkania, nawet jeśli zamierzała je na zawsze opuścić. Jedną deskę do drugiej deski zawsze można dopasować, ale po jakiego diabła ktoś miałby się wdawać w tę niesłychanie żmudną i skomplikowaną robotę… Po co? Ukryć dzieło…? I kto?! Nie Gacia, to pewne… Niemniej, jeśli góralka przedstawiała dużą wartość, odnalezienie jej było wręcz obowiązkiem służbowym Mateusza…
I nagle, jak grom z jasnego nieba, spadło na mnie przypomnienie wszystkiego, co działo się w moim domu przed dwoma laty. Krzyknęłam „Jezus kochany!” i zapałki wpadły mi do filiżanki z kawą.
— Nic się nie stało, jest więcej kawy — powiedział uspokajająco Mateusz. — Zapałki też mam…
— Nie, czekaj! Wszystko rozumiem! Chryste Panie, ty masz rację! Cholerna deska…! To nie Gacia! Diabli nadali kumpla…!
Mateusz wyłowił zapałki i zażądał natychmiastowych wyjaśnień.
— I nie wpadaj mi tu w ataki tego twojego temperamentu — dodał surowo. — Sprawa jest poważna.
Złożyłam relację szczegółowo, przy okazji doznając prawidłowych skojarzeń. Mateusz dobrze myślał, ktoś szukający w moim domu pchał się do drewna. Na stołku ze znaczkami leżała deska, za bukietem na ścianie wisiała wielka i gruba płyta wiórowa, na szafie leżała deska, na stoliku mojego syna coś, co wyglądało jak deska… Ktoś widział, jak wychodziłam od Gaci z dechą w objęciach i ktoś wszelkimi siłami starał się do tej dechy dotrzeć. Nie od razu, tajemnicze zjawiska zaczęły występować mniej więcej po czterech latach, widocznie wcześniej mój syn lepiej pilnował kluczy…
Mateusza najbardziej zainteresował włamywacz, zaprawiony w globus felgą od koła i pińczowskim marmurem.
— Jesteś zupełnie pewna, że go nigdy przedtem nie widziałaś?
— Absolutnie. Ani przedtem, ani potem.
Mateusz zastanowił się i jakby zawahał.
— Mundzia znałaś?
— Jakiego Mundzia?
— Gaci brata.
— Nie. Zdążył wywiać wcześniej.
— A jakichś innych… No, jego znajomych… Bywali u Gaci…
— Różne osoby widywałam u boku Gaci, ale kto z nich należał do jej brata, pojęcia nie mam. Bo co?
— Bo czekaj…
Mateusz znów się zawahał i nagle podjął decyzję.
— Bo właściwie co szkodzi… Gacia swoje zabrała, a reszta do wyrzucenia. Tu się jeszcze pętają różne stare zdjęcia, co nam szkodzi popatrzeć…
Po pół godzinie udało nam się wyłowić ze śmietnika cały plik podniszczonych starych fotografii w podartej kopercie. Brat Gaci znajdował się tylko na jednej i było to zdjęcie natury towarzyskiej. Kilkanaście osób różnej płci wokół ogrodowego stolika, wszystkie zwrócone twarzami do obiektywu. Wyciągnęłam lupę filatelistyczną.
— Nie — powiedziałam stanowczo. — Mojego niedobitka tu nie ma. A Mundzio z twarzy nie podoba mi się tak samo jak z charakteru.
— Zostaw to sobie, a jakbyś miała okazje, zrób powiększenie — poradził Mateusz. — Może jeszcze ktoś się będzie koło ciebie pętał…
— Zwracam ci uwagę, że te wszystkie osoby są obecnie starsze co najmniej o dziesięć lat.
— Nie szkodzi. Mogli się mało zmienić. Wracając do tematu, wszystko wskazuje, że deska stanowi klucz do sprawy i trzeba ją odzyskać. Sama rozumiesz…

*

Co przeżyłam z piekielną deską, to ludzkie pojęcie przechodzi. Kłopoty pojawiły się od razu, okazało się bowiem, że kumpel mojego syna, niejaki Klekot, wyprowadził się przed paroma miesiącami nie wiadomo dokąd. Zmienił także miejsce pracy, dzięki czemu mój syn stracił z nim kontakt. Nigdzie nie był zameldowany. Ten ostatni fakt osobiście stwierdziłam w administracji, gdzie udało mi się uzyskać nowy adres lokatorów opuszczonego mieszkania. Podobno była to siostra Klekota z mężem i dzieckiem, przeniosła się na Ursynów.
Pojechałam na Ursynów. Pogawędka z siostrą Klekota, która odnosiła się do mojego syna bez widocznej niechęci, była wysoce utrudniona, matce towarzyszyło bowiem dziecko, trzyletni chłopczyk, z całej siły dmuchający w blaszaną trąbkę. Wykrzyczeliśmy do siebie wzajemnie różne pytania i odpowiedzi i okazało się, że Klekot wynajął sobie gdzieś pokój, bo od siostry miał za daleko do pracy. Siostra nie wie gdzie. Nie wie także, gdzie jej brat pracuje, ale w grę wchodzą tylko trzy możliwości: albo w Hucie Warszawa, albo na Tamce, albo na Żeraniu.
— Na Tamce to nie — powiedział mój syn, kiedy zamknęły się za nami drzwi windy i dźwięki trąbki przestały wypełniać świat. — Na Tamce właśnie przestał pracować. Zostaje tylko Huta i Źerań.
— Zabiję cię — obiecałam mu rozpaczliwie. — Pożyczałeś deskę, czy nie? Rób co chcesz, ale masz mi znaleźć tego Klekota!
— Dobra, ale to potrwa.
— Nie może potrwać! Mnie się śpieszy!
— Ale ja się nie mogę bez przerwy zwalniać z pracy! To trzeba latać po kadrach! Mam wziąć urlop na Klekota, czy co? Pytałem już kumpli, nikt nie wie co się z nim dzieje. Podzwoń trochę ty…
Myśl, że rodzice powinni sami cierpieć za własne błędy wychowawcze, zamknęła mi usta. Trzeba mu było pożyczyć tę deskę z szafy…
Przez telefon nie dowiedziałam się niczego. Zaczęłam jeździć. Na Żeraniu i w Hucie Klekota nie było. Wytypowaliśmy pokrewne zakłady pracy i w czwartym kolejnym wreszcie go znalazłam..
W dziale kadr wśród damskiego personelu, niczym rodzynek w cieście, siedział jeden osobnik płci męskiej, niesłychanie ruchliwy i nadludzko uczynny. Na pierwsze moje słowa zerwał się z krzesła i wyrwał jakąś teczkę z biurowej szafy.
— Klekot! Ja go znam, pracuje tutaj! Pani może rodzina? Na wszelki wypadek powiedziałam, że prawie.
— Ach, kocie mój! — wykrzyknął, na szczęście nie do mnie, tylko gdzieś w przestrzeń. — Ależ niefart! Tak mi przykro! Niech się pani aby tylko nie zdenerwuje!
Przeraziłam się.
— Jezus Mario, umarł…?
— Ależ nie, co znowu! Już mu lepiej, tak mówią. Kocie mój, miał wypadek, wpadł pod ciężarówkę i zdrowo go skotłowało, ale nic, kocie mój, już mu lepiej! Leży w szpitalu. Na Bielanach. Chirurgia urazowa.
Metodę wchodzenia do szpitala na Bielanach o każdej porze miałam od dawna opanowaną bezbłędnie, nie musiałam czekać na dzień odwiedzin. Zabrałam dziecko i pojechaliśmy od razu.
Właściwy pokój na trzecim piętrze znaleźliśmy bez trudu.
— Pod oknem — wymamrotałam półgębkiem. — On mówił, że leży pod oknem z prawej strony…
Trochę niepewnym krokiem przeszliśmy przez sześcioosobowy pokój w kierunku okna, wpatrzeni w postać na łóżku. Odjęło nam mowę. Zatrzymaliśmy się przed łóżkiem, ciągle bez słowa. Popatrzyliśmy na siebie.
— To on? — szepnęłam podejrzliwie.
— A skąd ja mam to wiedzieć? — odszepnął mój syn z urazą. — Czy ja jestem Duch Święty?
Na łóżku spoczywała jednostka nie do rozpoznania. Noga na wyciągu to było nic, trudności powstawały wyżej. Cała górna część jednostki okutana była opatrunkiem, można powiedzieć, bez reszty. Wielka, biała buła miała zapewne jakiś otwór w okolicy nosa, pozostawiony dla oddychania, ale to było wszystko. Reszta stanowiła śnieżny monolit. Nie wiadomo było przy tym, czy na przykład nie śpi.
— Powiedz coś! — zażądałam szeptem. — Spytaj czy to on. W ogóle zrób coś!
— Hej, cześć! — powiedział niepewnie mój syn. — Ty jesteś Klekot? Buła poruszyła się odrobinę i okazało się, że pozostawiono otwór także dla ust.
— Cześć, a kto tam? — zaszemrało z lekkim zaciekawieniem.
— Ja — odparł mój syn. — Powiedz czy ty jesteś Klekot, bo nie mogę rozpoznać.
— No pewnie, że ja, a bo co?
— Rany, aleś się urządził… Słuchaj, gdzie ty teraz mieszkasz?
— Na Korzeniewskiego. Ty, kto ty jesteś? Nie mogę się połapać.
— Robert.
— Jaki Robert? Nie znam żadnego Roberta.
— No co się wygłupiasz, jak to mnie nie znasz! Robert jestem.
— Niech ja skonam… A skąd ja cię znam?
— A czy ja pamiętam? Czekaj, skąd my się znamy? Chyba jeszcze z podstawówki. Chałturę razem robiliśmy ze dwa lata temu, nie przypominasz sobie?
Buła zastanawiała się przez chwilę w milczeniu.
— Pierwsze słyszę — wyszemrała stanowczo. — Jaką chałturę?
— Dla tej restauracji w motelu. Zaplecze robiliśmy. No, projekt urządzeń….
Buła znów przez chwilę milczała.
— W życiu czegoś takiego nie robiłem — zadecydowała w końcu stanowczo.
— No co ty, pamięć straciłeś? — zdenerwował się mój syn. — Słuchaj, może to nie ty? Ty jesteś Klekot Marcysiak?
— Jaki znowu Marcysiak? Ja jestem Klekot Andrzej!
— Jaki Andrzej?! Jesteś Klekot Marcysiak! Zapomniałem jak ci na imię, ale wcale nie Andrzej!
— Jak rany Boga, chyba jeszcze wiem, jak się nazywam?! Co za Marcysiak, Marcysiaka w ogóle nie znam!
Zaczęło mi się robić słabo. Pozostałe pięć poszkodowanych osób wysłuchiwało tego dialogu w kamiennym milczeniu i z szalonym zainteresowaniem. Puknęłam Roberta w ramię.
— Bardzo pana przepraszamy — powiedziałam ze skruchą. — Nastąpiła pomyłka, wzięliśmy pana za kogo innego. Serdecznie panu życzę powrotu do zdrowia…
— A to kto znowu? — zirytowała się ofiara. — Co za cholera, jakieś obce osoby mnie nachodzą…
Nie wdając się w dalsze wyjaśnienia, zawróciłam i zwyczajnie uciekłam. Robert dogonił mnie na schodach.
— Matka, to nie on — zakomunikował odkrywczo.
— Ja cię zabiję na pewno! — wysyczałam z furią. — Jak się ten Klekot nazywa?
— Który Klekot?
— Boże, daj mi cierpliwość! No nie ten tutaj przecież, tylko ten twój! Ten, którego szukamy!
— A, ten. No, słyszałaś przecież. Marcysiak.
— A ja latam po instytucjach i szukam Klekota! Żebyś pękł! Czemuś tego nie powiedział?!
— Jak to, myślałem, że wiesz…
— Skąd miałam wiedzieć, do diabła, Klekot i Klekot! Myślałam, że to nazwisko! Co to w ogóle jest, ten Klekot?!
— No, przecież nie imię! Tak go wszyscy zawsze nazywali, od urodzenia pewnie, bo mówił, jakby klekotał. A nazywa się Marcysiak, Słowo daję, myślałem, że wiesz! A tyś szukała po kadrach faceta nazwiskiem Klekot…?
Nigdy w życiu nie byłam równie bliska dzieciobójstwa. Mój syn nie pożałował uciechy bratu, słyszałam jak obaj ryczeli w swoim pokoju. W desperacji zdecydowałam się ponowić wizytę u siostry przeklętego Klekota. Robert, chcąc nie chcąc, musiał mi towarzyszyć.
Dziecko biegało po mieszkaniu z wózeczkiem na drążku. Wózeczek wydawał z siebie dźwięki, przy których trąbka była niczym. Porozumieć się nie można było wcale. Jedynie w chwilach, kiedy dziecko oddalało się do przedpokoju, ponad skrzypiący terkot wybijały się strzępy słów. Ze strzępów wywnioskowałam, że siostra Klekota słyszała o desce i że z tą deską coś się stało. Zbrodnicze myśli na tle niechęci do dzieci pchały mi się coraz natrętniej.
I nagle zapanowała cisza. Obie, jak na komendę, obejrzałyśmy się w stronę eks–źródła dźwięku. Mój syn robił coś przy wózeczku, a syn siostry Klekota w szalonym napięciu patrzył mu na ręce.
— No to już pani powiem — rzekła nagle siostra Klekota z zaciętością. — Te zabawki to mu przynosi jedna moja przyjaciółka. Ona nie ma własnych dzieci, a chciała wyjść przedtem za mojego męża. A ja sobie postanowiłam, że przetrzymam.
— Ale on może mieć od tego zaburzenia słuchu — ostrzegłam z natychmiastowym zrozumieniem.
— Myśli pani…?
— To prawie pewne. Oni wszyscy mają teraz zaburzenia słuchu. Decybele są szkodliwe.
Siostra Klekota zawahała się.
— To nie wiem…
— Niech mu pani te zabawki po prostu chowa — poradziłam w natchnieniu. — I niech mu je pani daje do zabawy zawsze, jak przychodzi ta przyjaciółka.
Siostrze Klekota błysnęło w oku i twarz jej się rozjaśniła. Kiwnęła głową.
— To już się pani przyznam i do tej deski. Mam ją w kuchni. Z tym, że właśnie nie wiem, która to jest, pani, czy mojego brata. Ale ona jest bardzo dobra jako stolnica…
Brak z mojej strony jakichkolwiek pretensji o zamianę deski kreślarskiej w stolnicę wyraźnie podniósł siostrę Klekota na duchu. Zaprowadziła mnie do kuchni. Deska leżała na stole i akurat była w użyciu. Od razu stwierdziłam, że to nie moja, to znaczy nie Gaci, bo miała nogi równe, a nie nachylone. Na wszelki wypadek obejrzałam ją od spodu, ale nie dostrzegłam tam żadnych śladów dłubania.
— To jest deska pani brata — stwierdziłam. — Ale może pani przypadkiem wie, co się stało z moją?
Mój syn uporczywie majstrował przy wózeczku i rozmowie nic nie przeszkadzało. Siostra Klekota czule pogładziła stolnicę.
— Już się bałam, że mi ją pani zabierze… Owszem, wiem. Jak się wyprowadzaliśmy, już tych rzeczy było za dużo, dwie takie deski, na co mi to, a mojego brata akurat nie było, no i wie pani, tam, naprzeciwko nas mieszkał taki jeden…
— Jaki jeden? — zaniepokoiłam się, zanim zdążyłam sobie uprzytomnić, że naprzeciwko siostry Klekota mieszkał mój kolega, Tadeusz.
— Inżynier. Zaraz… aha, ten, architekt. Pomagał nam nawet trochę i jak spytałam, to powiedział, że owszem, ta deska mu się przyda. No więc zostawiłam mu ją, z tym że niech pani sobie nie myśli, ja wiedziałam, że jedna jest cudza. Więc powiedziałam mu, że jakby się właściciel zgłosił, to ma oddać. Powiedział, że odda, a to porządny człowiek. Mogę do niego kartkę napisać, jak pani chce…
Nie potrzeba mi było żadnej kartki do Tadeusza. Wymiotło mnie stamtąd, szczególnie, że dziecko odzyskało właśnie swój wózeczek w doskonałym stanie.
— Matka, żeby samochody tak robili jak to torobajdło, stacje obsługi można by zlikwidować — powiedział Robert już na schodach. — Rany, ile się namęczyłem, żeby mu to zepsuć i nic! Sama widziałaś…
Tadeusza dopadłam natychmiast.
— Zgadza się, mam tę deskę — przyznał od razu. — Ostrzegano mnie z wielkim naciskiem, że właściciel może się upomnieć. A to twoja?
— Nie. Gaci.
— Co ty powiesz? Po tylu latach przypomniała sobie deskę? Gdzie ona w ogóle jest?
— Przypuszczalnie w Afryce. Ale głowy za to nie dam.
— I co? Wraca?
— Nie. Zdaje się, że już nigdy nie wróci.
— Porzuciła ojczysty kraj — rzekł Tadeusz z naganą. — Nie jest zatem warta deski. Nie wiem, czy ci ją oddam.
— Mylisz mnie z Gacią, czy co? — oburzyłam się. — Nie jej masz oddawać, tylko mnie! Ja niczego nie porzucałam!
— Myślałem, że chcesz ją dla niej. Protestuję przeciwko eksportowi desek, ostatnio nie sposób dostać. No dobrze, jeżeli akurat nie mam na niej nic przypiętego…
Wlazłam za Tadeuszem na jego stryszek stanowiący pracownię i od razu ujrzałam deskę. Leżała na stojakach, przykryta czystym brystolem.
Pierwsze, co mi wpadło w oko, to malutka plakietka z napisem: Biuro Projektów Służby Zdrowia. A zatem była to bez wątpienia poszukiwana deska Gaci!
Tadeusz również zauważył plakietkę.
— Wynika z tego, że Gacia rąbnęła ją z biura — rzekł zgryźliwie.
— Na twoim miejscu nikomu bym jej nie pokazywał. Zapewniłam go, że publicznych demonstracji nie mam w planach.
Nie dokonywałam szczegółowych oględzin, śpieszyło mi się do Mateusza. Nie czekając, aż Tadeusz zejdzie ze mną ze stryszku, rzuciłam się do telefonu.
— Mateusz? — powiedziałam szybko. — Jesteś w domu? Zaraz do ciebie przyjeżdżam z tą cholerną deską. Znalazłam ją!
Mateusz wykazał zdumiewający brak entuzjazmu. Owszem, ucieszył się, ale poza tym chrząkał i pomrukiwał, usiłując przestawić mnie na jakiś późniejszy termin. Zniecierpliwiłam się, nie zamierzałam w nieskończoność wozić w samochodzie uciążliwego kawała drewna.
— Pół godziny! — powiedziałam stanowczo.
— Trzy kwadranse! — odparł nieubłaganie i z wielkim naciskiem.
— Miejże jakieś poczucie taktu…
W godzinę później obejrzeliśmy deskę Gaci przez lupę milimetr po milimetrze. Nie zawierała w sobie nic, oprócz zwykłego, solidnego drewna. Była normalną deską kreślarską, starą i nieco zużytą, ale nie służącą żadnym podstępnym celom. Kamień spadł mi z serca.
— Teraz się może wreszcie uspokoisz — powiedziałam, odbierając Mateuszowi lupę. — Mówiłam, że w tej desce nic nie ma!
— Jesteś pewna, że to ta sama? Popukałam w plakietkę.
— Biuro Projektów Służby Zdrowia. Gacia tam wtedy pracowała, to jest jej biurowa deska. Od razu mi przechodzą wyrzuty sumienia, własność służbowa, każdy projektant miał do niej prawo. Taka sama ona Gaci, jak i moja albo Tadeusza. I nie próbuj mi wmawiać, że wynosiłam od Gaci dwie deski.
Mateusz westchnął ciężko i odstawił deskę pod ścianę.
— No to nie ma siły. Góralkę diabli wzięli i nie znajdziemy jej nigdy w życiu. Niepotrzebnie mi wypłoszyłaś taką dziewczynę….

*

Przez całe cztery lata panował święty spokój, o ile tak można nazwać tysiączne przypadłości rozmaitego rodzaju, które spadały na mnie jedna za drugą, usuwając z pamięci Gacie z przyległościami. Mateusza widywałam rzadko, obydwoje mieliśmy mało czasu, w dodatku mijaliśmy się, to on wyjeżdżał, to ja, i na dobrą sprawę, nie było kiedy nawet spokojnie pogadać.
Kiedy po długiej przerwie odezwał się w telefonie, jego głos brzmiał tajemniczo. Nie doznałam żadnych złych przeczuć, jak zwykle ucieszyłam się, że go słyszę i tyle.
— Wyprowadzam się — oznajmił. — Dostałem mieszkanie. Masz ostatnią okazję, żeby przyjechać do apartamentu Gaci.
— A powinnam przyjechać? — spytałam ostrożnie.
— No, ja cię zapraszam. I radzę ci skorzystać z zaproszenia. Nie pożałujesz.
Nie byłam pewna, co może mieć na myśli i obawiałam się, że robi pożegnalny jubel, na który nie miałam najmniejszej ochoty. Akurat byłam zajęta.
— Ma być zbiegowisko?
— Dwuosobowe. Ty i ja. Radzę ci, przyjedź.
Zainteresował mnie.
— Zaraz?
— Im prędzej, tym lepiej…
Mieszkanie znów wyglądało dziwnie. Śmietnik zgrupowany był w jednym pokoju, pozostałe świeciły pustką, parę samotnych mebli obijało się jeszcze po kątach. Najwyraźniej Mateusz znajdował się w końcowej fazie przeprowadzki.
— No? — powiedziałam pytająco zaraz za progiem.
Mateusz wziął mnie za rękę i zaprowadził do przedpokoju przy kuchni. Przed otwartą szafą ścienną stało krzesło.
— Wejdź — polecił grobowym głosem.
Weszłam na krzesło posłusznie, ciekawa dalszego ciągu.
— Co widzisz? — spytał Mateusz.
— Pustą szafę — odparłam zgodnie z prawdą. — A bo co?
Mateusz zakłopotał się nieco.
— Nie, czekaj, to na nic. Bardzo cię przepraszam, zapomniałem, że jesteś niższa. Czekaj… Możesz zejść na razie.
Poszedł do pokoju i wrócił z trzema tomami encyklopedii. Przyjrzał mi się uważnie i położył na krześle dwa.
— No, właź teraz!
— Oszalałeś! — zaprotestowałam z oburzeniem. — Krzesło się kiwa, a podpórka rozjeżdża! Zaprosiłeś mnie po to, żebym złamała rękę? Albo nogę?
— Nic ci nie będzie. No, wchodź, wchodź.
Wlazłam na dwa tomy encyklopedii i znalazłam się nieco wyżej niż poprzednio. Encyklopedia trzymała się nieźle, ale na wszelki wypadek uchwyciłam krawędź półki w szafie. Mateusz wydawał się zadowolony.
— No, a co widzisz teraz?
— Nadal pustą szafę. A co, powinno się tam coś objawić? Ciało astralne czy może jaki kościotrup?
— Nie wygłupiaj się. Mów co widzisz, co ci zależy. Coś przecież widzisz?
Dokładnie na poziomie oczu miałam górną półkę szafy. Półka była wyłożona ceratą.
— Pustą półkę widzę — oznajmiłam. — Możliwe także, że widzę zabytek. Ta cerata to chyba przedwojenna, nie?
— Przyjrzyj się dobrze. Półka się zgadza, cerata też. Przyjrzyj się.
Przyjrzałam się dla świętego spokoju. Półka jak półka, z pewnością nic na niej nie leżało. Popatrzyłam uważniej i środek wydał mi się wypukły, jakby lekko wypaczony do góry. Było to dziwne, bo równocześnie doskonale widziałam, że spód półki jest wypaczony do dołu. Odruchowo sięgnęłam ręką i pomacałam wybrzuszenie.
— Ty, tam coś jest?
Mateusz milczał, ale było to milczenie triumfujące. Nie bawiąc się w ceregiele, oderwałam ceratę od dwóch pinesek, którymi była przypięta, sięgnęłam pod nią i wymacałam jakąś deskę. Wyciągnęłam ją bez namysłu. Spojrzałam, zobaczyłam zwykłe drewno, odwróciłam i obejrzałam drugą stronę.
Dość długo stałam na krześle i dwóch tomach encyklopedii, przyglądając się portretowi góralki w czerwonej chustce na głowie. Mateusz milczał obok. Wreszcie zdecydowałam się zejść.
— Myślisz, że to tam było przez cały czas? — spytałam, niezmiernie przejęta.
— Jestem pewien. I ciekawi mnie, kto schował…
— Nie Gacia, to pewne. Pani mecenasowa chyba, nie?
— Nawet pani mecenasowa wydaje mi się wątpliwa. Powiem ci szczerze, że znalazłem to tylko przez lenistwo.
— W jakim sensie?
— Zwyczajnie, nie chciało mi się ciągnąć z pokoju drabinki. Wlazłem na krzesło, żeby zobaczyć, czy tam nic nie ma, no i dzięki temu miałem oczy akurat na wysokości krawędzi. Gdybym stał wyżej, nic bym nie zauważył.
Kiwnęłam głową, przyświadczając. Rzeczywiście trzeba było widzieć równocześnie wierzch i spód półki, żeby zdać sobie sprawę z podwójnego wypaczenia. Cerata była gruba, sztywna i macanie po niej nic nie dawało. Deska z góralką miała grubości nie więcej niż półtora centymetra. Zanieśliśmy góralkę do kuchni i położyliśmy na bufecie pod lampą.
— Obejrzyj ją — powiedział Mateusz. — Ja już oglądałem. Wetknąłem tam z powrotem, żebym ci nie musiał tłumaczyć. A teraz ją obejrzyj.
Obejrzałam tajemnicze dzieło z największą dokładnością. Góralka, jak góralka, miała wyrazistą twarz o ostrych rysach, starą i pełną zmarszczek, czerwoną chustę na głowie i liczne sznurki korali. Za nią, w tle, majaczyły górskie szczyty. Razem wziąwszy, malowidło nie wydawało mi się wstrząsającym arcydziełem, ale mogłam się mylić.
— I co? — spytałam niepewnie. — Myślisz, że jest to ekstraordynaryjne dzieło sztuki?
— Może ja się nie znam, ale nie wydaje mi się — odparł Mateusz. — Bóg mi świadkiem, że nic w tym nie widzę.
— Masz odpowiednie wykształcenie — wytknęłam mu.
— No mam i zdawałoby się, że dzieło sztuki powinienem rozpoznać. Ale jakoś nie rozpoznaję. Za cholerę nie wiem, dlaczego Gacia tak tego szukała. Moim zdaniem, jako obraz, to to jest bardzo przeciętne. Jeśli nie mniej…
— W takim razie istnieje tylko jedna z dwóch możliwości. Albo jakaś przodkini, w co wątpię…
— Wiesz, że ja też. Bardzo wątpię.
— Albo przedmiot pamiątkowy. Pani mecenasowa to malowała, ewentualnie pan mecenas. Gacia nie…
— Dlaczego Gacia nie?
— Po pierwsze na Gacię to jest za dobre. Talentu malarskiego to już ona nie miała. Byłam z nią na studiach, przez cztery lata patrzyłam jej na ręce, wiem co mówię. Kreska tak, ołówkiem robiła niezłe rzeczy, ale jak przyszło do malowania, pożal się Boże. Poza tym to jest głowa, a z głowami Gacia miała największą zgryzotę, głowy jej nie wychodziły żadną techniką. Mowy nie ma, żeby to malowała Gacia! A po drugie, nie szukałaby przecież w takim szale pamiątki po sobie!
— No to ci powiem też, że po pierwsze, zarówno pan mecenas, jak i pani mecenasowa nie wiedzieli, którym końcem pędzel się w farbie macza. A po drugie, jakoś nie widzę Gaci szukającej w szale pamiątki po kimkolwiek. Uczuciowa może i była, ale nie w tym zakresie.
Popatrzyliśmy na siebie. Potem na góralkę, a potem znów na siebie. Potem wyciągnęłam z torebki lupę, a Mateusz znalazł gdzieś drugą i oglądaliśmy dzieło w skupieniu, postukując się niekiedy głowami. Ostatecznie, żadne z nas nie było doszczętnie wyzute z inteligencji.
— Znalazłem podpis twórcy — powiedział Mateusz. — To znaczy, przypuszczam, że to jest podpis twórcy. Nie znam takiego.
Zepchnęłam go z obrazu i popatrzyłam przez własną lupę. W samym rogu widniał maleńki znaczek, jakiś gryzmołek nie do odcyfrowania. Patrzyłam na to i patrzyłam, a kiedy podniosłam głowę, rozdrażnienie wypełniało mnie już całkowicie.
— Nie mogę się pozbyć wrażenia, że kiedyś w życiu widziałam ten gryzmoł — powiedziałam z irytacją. — Jak tylko usiłuję go sobie lepiej przypomnieć, od razu mi się zamazuje, coś tak, jak jakieś słowo na końcu języka. Cholery dostanę i spać przez ciebie nie będę mogła.
Mateusz nie przejął się specjalnie moimi doznaniami.
— Nie ma znaczenia, kto to malował. Obydwoje chyba wiemy, co o tym myśleć, nie? Pogadam jeszcze z ekspertem, na wszelki wypadek, ale już teraz mogę się założyć, że coś jest pod spodem.
Odgięłam naderwaną, cienką rameczkę i zajrzałam pod nią.
— Drewno wygląda jak nowe…
— Nie takie sztuki można robić. Obramowane nowym, a w środku stare. Wartość obrazu nie musi zależeć od jego rozmiarów, przypominam ci tę drobnostkę.
— Dobrze, niech będzie. To co teraz?
— Teraz pogadam z fachowcami. A potem się zastanowimy… Wezwany przez Mateusza znajomy znawca dzieł sztuki, zgodnie z naszymi przypuszczeniami, ocenił góralkę jako kicz średniej klasy. Zdecydowaliśmy się zapłacić za prześwietlenie do spółki, Mateusz z obowiązku, ja z ciekawości. Niedrogo wypadało, wszystkiego raptem dwa tysiące. Kumoterskie chody Mateusza pozwoliły mu wepchnąć się do pracowni konserwacji zabytków bez kolejki.
I tu nas dopiero zatchnęło ostatecznie. Rentgen nie wykazał nic. To znaczy, ściśle biorąc, wykazał niezbicie, że góralka stanowi jedną jedyną warstwę malowidła, pod nią zaś znajduje się bardzo porządna i całkowicie współczesna deska, niczym nigdzie nie sztukowana ani nie fałszowana. Innymi słowy, Gacia dostała amoku i zrujnowała całe mieszkanie wyłącznie w celu odnalezienia malarskiej szmiry pozbawionej wartości, nie wiadomo komu i do czego potrzebnej.
— Ja mam dość — powiedział Mateusz. — Poddaję się. Żenię się w ogóle. Głowę sobie dam uciąć, że tkwi w tym jakaś tajemnica, ale nie czuję się na siłach jej rozwikływać.
Byłam w najwyższym stopniu niezadowolona i pełna głębokiego niesmaku.
— Ja też nie. Ale podpis autora nie przestaje mnie dręczyć. Moglibyśmy się jeszcze nad tym pozastanawiać, może by nam coś przyszło do głowy.
— Mogę ci oddać góralkę i zastanawiaj się, ile chcesz. Beze mnie.
Uparł się i żadna agitacja nie pomogła. Góralkę zabrałam do domu i wetknęłam do kąta. Sprawa wydawała się całkowicie beznadziejna…

*

Przyjęcie z okazji pierwszej komunii dziecka mojego kuzyna odbyło się w domu matki chrzestnej. Matki chrzestnej nie znałam w ogóle, a dziecko kuzyna widziałam, kiedy miało cztery lata. Od imprezy i osób biorących w niej udział dzieliła mnie niezła przestrzeń, odbywało się to bowiem w Hamiltonie.
Uroczystość obejrzałam sobie na fotografiach, przysłanych mojej ciotce. Ładne były, dużego formatu, kolorowe i oglądałam je, acz z żywym zainteresowaniem, to jednak zupełnie spokojnie, aż do chwili, kiedy za plecami uczestników przyjęcia ujrzałam ścianę.
Wpadła mi w oko przez tę żywą czerwień. Przyjrzałam się najpierw bezpośrednio, potem przez lupę i osłupiałam.
Na ścianie mieszkania obcych mi ludzi po drugiej stronie Atlantyku wisiała moja góralka.
Ściśle biorąc, nie moja, tylko Gaci, a możliwe, że Mateusza. Pożyczyłam zdjęcia od mojej ciotki i porównałam w domu z obrazem. Zgadzało się idealnie, ten sam portret, ta sama twarz. Zrobiło mi się gorąco.
Moja ciotka chrzestnej matki też nie znała.
— Ci Domaniewscy wyemigrowali do Kanady już przed pierwszą wojną światową — tłumaczyła mi. — Oni się tam poznali, chociaż to podobno jakaś daleka rodzina. Ale tutaj im nikt nie został, więc nawet nie przyjeżdżają…
— Nie szkodzi. Nie wiem, co prawda, kto z kim się poznał i czyja rodzina…
— Elżbiety rodzina, jej rodzice się tam poznali z Domaniewskimi…
— Wszystko jedno. Pisz do Elżbiety, a ja napiszę do Teresy. Była tam na tej komunii, widać ją na zdjęciu, nie wyprze się…
— Co mam pisać?
Zastanowiłam się. Informacji o góralce potrzebnych mi było dużo.
— Niech ci koniecznie odpowie, skąd mają ten obraz i jak długo. Kto go malował. Niech go obejrzy i sprawdzi, czy w rogu nie ma takiego małego znaczka, a jak jest, niech mi przyślą fotografię znaczka. Taki gryzmołek. Aparat fotograficzny, jak widać, mają, a jedno zdjęcie nie majątek. Już, natychmiast. Siadaj i pisz!
— Dobrze, ale po ci to?
— Długa historia, jak się rozwikła, to ci ją opowiem. Teraz jest jeszcze bardzo zagmatwana…
Po trzech miesiącach dostałam odpowiedź. Moja kanadyjska ciotka nawymyślała mi, że ją zmuszam do latania po obcych ludziach, karmiących gości jakimiś przyprawami, po których dostała wzdęcia i zgagi. Gryzmołek na obrazie jest, kazała kuzynowi, żeby mi go przerysował, co też uczynił i mam go tu w liście w dużym powiększeniu. Równocześnie odpowiedziała Elżbieta, posłusznie przysyłając podobiznę znaczka. Zarazem obie poinformowały, że góralka przedstawia prababcię państwa domu, malowaną w Polsce z fotografii przed przeszło dziesięciu laty, albo coś koło tego, zapłacili za nią 200 dolarów amerykańskich, kanadyjskich wypadło więcej, załatwił to jeden znajomy, ale kto malował, nie wiedzą.
Wszystko mi się zgodziło jak w szwajcarskim banku. Znaczek z listu, znaczek na fotografii i znaczek na mojej góralce były identyczne, co mi zresztą przestało być potrzebne. Portret z fotografii i dwieście dolarów mówiły same za siebie.
Złapałam malowidło i poleciałam do pana Seweryna.
Zastałam go w domu przy pracy. Kontynuował ulubiony proceder, ale już się zmierzchało, więc i tak zamierzał przerwać. Żona właśnie ubierała się do wyjścia, co mi było akurat bardzo na rękę, bo przy żonie pan Seweryn mógłby się zawahać przed ujawnieniem niektórych szczegółów własnej biografii. Moją wizytę potraktowała życzliwie, nie przejawiając żadnych obaw o męża, wciąż bowiem, mimo upływu lat, była niezwykle piękną kobietą. Poczekałam, aż pójdzie.
Pan Seweryn rozpoznał własną twórczość bez sekundy wahania. Ucieszył się nawet i oglądał góralkę z wyraźną przyjemnością. Jeszcze większą uciechę sprawiło mu zdjęcie drugiego egzemplarza.
— A! Co ja się z tym wtedy miałem! Nigdy tego nie zapomnę! A…! To pani przecież…?
Zaniepokoiłam się odrobinę.
— Co ja?
— To pani mi poradziła, żeby ją namalować drugi raz! A! Jaki ja pani wdzięczny jestem! Koniaczku może? Szampana?
Zgodziłam się na koniaczek i przystąpiłam do sprawy.
— Panie Sewerynie, niech pan sobie przypomni, jak to wtedy było. Wszystko, ze szczegółami. Mnie to nadzwyczajnie interesuje.
Pan Seweryn zamachał rękami.
— A! Jeszcze gorzej było! Pechowy obraz! Same kłopoty!
— Niech pan poczeka, po kolei. Pamięta pan, panu wtedy ktoś przyniósł deskę jako podkład, a ktoś drugi fotografię tej góralki. Ja bym chciała wiedzieć, kto przyniósł deskę. Szukał go pan.
— No szukałem, ale nie znalazłem.
— Zaraz. Ja tu mam coś… Może pan go rozpozna…
Malarska pamięć pana Seweryna działała bezbłędnie. Miałam nadzieję, że się odezwie. Wyciągnęłam powiększone zdjęcie grupy przy ogrodowym stoliczku i wręczyłam mu razem z lupą.
— Aaaaa!… — zawołał pan Seweryn od pierwszego spojrzenia. — To ona!
— O Jezu… Jaka ona?
— Ta kobieta! A mówiłem! Piękna kobieta, Madonna! Wydarłam mu lupę. Kobiety na zdjęciu dotychczas mnie nie interesowały, Madonnę zwyczajnie przeoczyłam.
Rzeczywiście, na krzesełku obok stoliczka siedziała odchylona lekko do tyłu piękna blondyna z włosami do ramion. Pożałowałam, że nie spytałam o nią Mateusza, pojęcia nie miałam, kto to jest.
— Niech pan popatrzy na facetów! — zażądałam. — Żadnej gęby pan nie zna?
Pan Seweryn z wysiłkiem oderwał się od Madonny. Obejrzał obecnych na zdjęciu osobników płci męskiej i pokręcił głową.
— Nie. Nie znam ich. Obcy ludzie.
— Ale przecież to nie ona przyszła do pana z zamówieniem? To nie ona przyniosła tę deskę, tylko facet?
Popukałam w góralkę. Pan Seweryn zakłopotał się wyraźnie.
— A! I nie ona, i wcale nie tę deskę.
— Jak to nie tę? Tylko którą?
— Drugą. To znaczy, pierwszą. Ale ona wtedy była. Poczułam, że zaczynam nieco kołowacieć.
— Była czy nie była, mnie chodzi o deski. Ile panu w końcu tych desek przynieśli? Dwie?
— Nie, jedną.
— To skąd druga?
Pan Seweryn machnął rękami, jakby się opędzał w pasiece.
— A!… Takie kłopoty z tym miałem, że coś okropnego! Druga była moja, to ta właśnie. Tamta mi się zepsuła.
— Jak to? — zdumiałam się, zanim zdążyłam pojąć wagę informacji. — Jak się panu zepsuła? Deska…?
— No deska. No może ja sam ją zepsułem. Podkład mi się rozmazał i nie dało się tego zmyć. A! Same kłopoty!
Po dość długich wysiłkach udało mi się wydusić z niego szczegółowe zeznanie. Z reguły malował te portrety akwarelą, czasem pastelami, nie lubił malować olejem i pierwsza próba uwiecznienia góralki nie wyszła. Próbował zmyć nieudane malowidło, ale możliwe, że użył jakiegoś niewłaściwego rozpuszczalnika, bo i zmywanie nie wyszło. Drugi grunt na tym wszystkim wydawał mu się już za gruby, chcąc zatem ukryć klęskę, wziął nową deskę identycznej grubości, zagruntował tak samo i wymalował góralkę, tym razem już dobrze. Klient o zamianie desek nie został poinformowany.
Już od połowy relacji o tych mękach twórczych zaczęło mi się robić zimno i gorąco.
— A tamta deska? — spytałam gwałtownie. — Co pan z nią zrobił? Z tą zepsutą?
— A! Schowałem. Mam ją tu gdzieś do tej pory. Do niczego była.
Zażądałam demonstracji. Pan Seweryn zdziwił się nieco, stropił, próbował protestować, ale nie było na mnie siły. Nie wyszłabym bez deski, nawet gdybym miała zamieszkać u niego na zawsze. Uległ w końcu, pogrzebał w rupieciach w pokoju obok, było to jego atelier i miał tam nawet zadziwiający porządek, wywlókł deskę i przyniósł.
Obejrzałam zachłannie.
Niedomyte malowidło stanowiło plątaninę rozmazanych plam. Reszta nie różniła się niczym od wykończonej góralki.
— Albo mi pan to da w prezencie, albo od pana odkupię — powiedziałam stanowczo. — Ewentualnie mogę panu przynieść w zamian inną deskę. Co pan wybiera?
Pan Seweryn zdziwił się jeszcze bardziej, ale wybrał od razu.
— A proszę bardzo, niech ją pani sobie weźmie. Mnie nie potrzebna. Jak kto będzie chciał na drewnie, to niech przyniesie podkład. A! Jak ja tego oleju nie lubię…!
Bez najmniejszych skrupułów skorzystałam z jego wielkoduszności i oddaliłam się z dwiema zamalowanymi deskami. Nad wyraz ciekawiła mnie reakcja Mateusza.
Mateusz okazał się jednakże niedostępny. Po ślubie zabrał żonę i wyjechał służbowo do Hiszpanii. Nikt nie wiedział, kiedy wróci, może za rok, może za dwa lata.
Zostałam sama z tajemnicą…

*

Siedziałam przy biurku i gapiłam się na rozmazane dzieło, ulokowane na najwyższej półce we wnęce nad kaloryferem. Kaloryfer grzał szaleńczo, ponieważ panowała piękna złota jesień i temperatura na dworze dochodziła do dwudziestu stopni ciepła. Dzieło umieściłam na owej półce bez żadnych intencji, poza chęcią troskliwego pilnowania, żeby mi przypadkiem nie zginęło. Stało samotnie, rzucało się w oczy i trudno byłoby mi zapomnieć, gdzie je ukryłam.
Usiłowałam myśleć. Nie ulegało wątpliwości, że w całej hopie z góralką miał swój udział brat Gaci albo ktoś z jego otoczenia. Blondyna ze zdjęcia uparcie kojarzyła się panu Sewerynowi z tym kimś, kto zamawiał portret. Fakt, że go nie było w grupie wokół stoliczka, o niczym nie świadczył, ktoś przecież robił zdjęcie, możliwe, że właśnie on. Gacia spotkała się bratem w Australii i przyjechała szukać obrazu. W odnalezionej góralce nie znaleźliśmy nic z tego prostego powodu, że pan Seweryn zamienił deski. Do tego miejsca wszystko układało się logicznie, ale co dalej?
Zastanawiałam się, jak usunąć wierzchnią warstwę bez wielkich ceregieli i przesadnych kosztów. Z konserwacją zabytków miałam kontakty, nawiązane jeszcze przy boku Mateusza. Wycenili operację na blisko 30 tysięcy, a przeciwko ekspensom na sekrety Gaci moja dusza protestowała energicznie. Mogłabym, ostatecznie, przytłumić grymasy duszy i zrobić rentgena, co wypadłoby znacznie taniej… Wlazłam na tapczan, następnie na komodę i sięgnęłam na półkę. Możliwe, że proces rozwarstwiania zaczął się wcześniej, czego pod gruntem, obejmującym także boki deski, nie było widać, a mój kaloryfer tylko mu dopomógł. Możliwe, że sam kaloryfer zaczął i dokończył. Bez względu na przyczyny, kiedy zdjęłam malowidło, okazało się, iż posiadam dwa elementy. Jednym była zwyczajna deska, pokryta jakby drobnymi strupkami, a drugim coś cienkiego z gruntem i abstrakcją z jednej strony i takimiż strupkami z drugiej.
Przejęta niezmiernie zlazłam z mebli i spróbowałam wodą, rzecz jasna, najpierw na desce. Schodziło doskonale. Porzucając mycie deski, zabrałam się do tego cienkiego. Również zeszło bez najmniejszego oporu, częściowo się krusząc, a częściowo zmywając. Jak Boga kocham, klej biurowy roślinny…!
Z szaloną ciekawością obejrzałam to coś, przylepione klejem biurowym roślinnym do półcalowej deski. Nie zrozumiałam co widzę. Pomacałam. Gładkie było idealnie. Z wysiłkiem zdołałam rozkruszyć i zdrapać farbę razem z gruntem na samym narożniku, na przestrzeni około trzech milimetrów. Okazało się przezroczyste.
Drogą mozolnych rozważań doszłam do wniosku, że mam przed sobą arkusz czegoś w rodzaju bardzo grubego astralonu, a może celuloidu. Po trzech milimetrach narożnika trudno było ocenić elastyczność materiału, do którego rzetelnie przylgnęła warstwa gruntu malarskiego razem z farbą olejną. Częściowo było to czyste, a częściowo pokryte jakby drobniutkim wzorkiem. Grunt nie przeszkadzał w oglądaniu, bo te wszystkie pokosty i gipsy były białe, rozprowadzane porządnie i stanowiły świetne tło.
Wzorek miał rozmaitą gęstość. Wyciągnęłam wielką lupę. Powiększała sześciokrotnie i stwierdziłam, że na plecach niedomytego obrazu znajduje się mapa. Dziwna mapa, niekompletna, straszliwie gęsta, cała pokryta nazwami wszystkiego, miejscowości, rzek, pagórków i diabli wiedzą czego jeszcze, niewątpliwie bardzo zmniejszona z jakiejś ogromnej płachty. Stara ta płachta była, czy co, albo może bardzo zniszczona, bo w licznych miejscach mapa ginęła, nie było jej w ogóle, tworzyło to jakby puste, nieregularne placki. Na plackach, zamiast mapy, znajdowały się mikroskopijne krzyżyki, proste i iksowate. Wyodrębniłam cztery rodzaje tych znaczków, prosty krzyżyk, równiutki iks i dwa iksy nachylone nierówno, jeden bardziej na lewo, a drugi na prawo. Co natomiast przedstawiała mapa, nie sposób było stwierdzić, bo puste placki powodowały nieopisany chaos.
Za pomocą dwóch lup, okularów, światła słonecznego w samo południe i nadludzkiego wytężenia wzroku zdołałam odczytać kawałek jednego napisu: RESLA. Był to środek, początku i końca brakowało. Obejrzałam górę mapy, bo tylko tam miała jakąś granicę. Małe półkoliste zagłębienie i cienka kreseczka, dalej prawie równa linia, ginąca w pustej plamie. Wyglądało jak morski brzeg z zatoczką i długim półwyspem. Wyciągnęłam Powszechny Atlas Świata ze skorowidzem nazw i uczyniłam założenie, że temu RESLA brakuje z przodu tylko jednej litery. Przy S uświadomiłam sobie, że wcale nie musi to być polska nazwa. Diabli wiedzą, w jakim to jest języku. Nic nie znajdę.
Oddałam się dedukcji. Wyszło mi, że jest to mapa nie wiadomo czego, w nie znany mi sposób odbita na przezroczystym tworzywie, przygotowana do wywiezienia w charakterze starej góralki. Nie żadnej góralki, pan Seweryn pomylił fotografie, miał to być portret kogoś innego, ale zamawiającemu najwyraźniej w świecie było wszystko jedno i pogodził się z góralką bez słowa. Gaci kazano to wywieźć, z czego wynika, że było komuś do czegoś bardzo potrzebne…
Popatrzyłam na to jeszcze raz, nieco przytomniej i porównałam z normalnymi mapami. Mogło to być wszystko, nie znałam skali, a puste placki wykluczały wysnucie jakiejkolwiek bodaj hipotezy. Intrygowały mnie, wymyśliłam, że albo powstały ze starości, albo zostały zrobione specjalnie w jakimś tajemniczym celu. Może właśnie po to, żeby utrudnić rozpoznanie terenu, może treść placków znajduje się gdzie indziej, może powinno się je znaleźć i przyłożyć do tego tutaj…
Przezroczyste tworzywo zagruntowane zostało niewątpliwie czymś łatwo zmywalnym, czego pan Seweryn nie odgadł i stąd jego kłopoty. Musi istnieć jakiś środek, który bez trudu usunie całe to grube, białe tło. Nie znam środka i nie będę usuwać.
Dalsze wnioski z tego wszystkiego wylęgły mi się same. Nie tylko nie będę zmazywać gruntu, ale w ogóle nic nie zrobię. Nie zamieszkam przecież w Instytucie Geografii i nie zacznę przykładać do tego wszystkich map świata dla rozszyfrowania terenu, szczególnie, że w pierwszym rzędzie należałoby powiększyć to ze dwadzieścia razy. Oglądanie w tej postaci rychło spowodowałoby zaburzenia wzroku. Ponadto nie wiadomo, co właściwie miałabym tym osiągnąć, mapę z krzyżykami, może to w ogóle cmentarze…
Poddałam się. Odstawiłam mazidło na półkę…
Przyjechałam do Alicji wcale nie znienacka, zapowiedziana, ale nie ustalałam godziny, bo samolot mógł się spóźnić. Liczyłyśmy się z tym obie, nie było dotychczas wypadku, żeby leciał punktualnie. Tymczasem precedens nastąpił i akurat dotknął mnie, wielkie bydlę przyleciało przed czasem i znalazłam się u niej o dobrą godzinę wcześniej, niż można było przewidywać.
Alicji nie było, samochodu też nie było, zgadłam, że pojechała po zakupy, i postanowiłam spokojnie poczekać. Obeszłam dom, stwierdziłam, że wyjątkowo wszystkie okna i drzwi są zamknięte, zdziwiłam się nawet trochę, zostawiłam bagaże na tarasiku przed salonem i wróciłam na pierwszy dziedziniec. Zamierzałam uzupełnić spis rzeczy do załatwienia. Fotele na tarasiku nadawały się raczej do leżenia niż siedzenia, zdecydowałam się zatem wykorzystać stół na dziedzińczyku i normalne, ogrodowe krzesło.
Gruszki leciały z drzewa, znalazłam sobie kilka i pożywiałam się, głęboko zamyślona nad spisem, usiłując przypomnieć sobie wszystko przeoczone. Furtka za mną szczęknęła, obejrzałam się, sądząc, że to Alicja, ale nie, był to jakiś obcy facet.
Pytającym tonem powiedział po duńsku coś krótkiego, z czego wyłowiłam jej nazwisko. W mniemaniu, iż pyta czy tu mieszka pani Hansen, kiwnęłam głową. Facet przyjrzał mi się z szaloną uwagą, co najmniej tak, jakbym mu się wydała podejrzana. Byłam zajęta i nie chciało mi się wyjaśniać, że jestem jej przyjaciółką, która przed chwilą przyjechała. Co mnie to w końcu obchodzi, niech myśli co chce. Facet pokazał mi dużą kopertę. Gębę miałam zapchaną gruszką, więc gestem pokazałam, że może ją położyć na stole. Uczynił to, nie odrywając ode mnie wzroku, powiedział „do widzenia” i poszedł. Gruszkę właśnie przełknęłam, „do widzenia” po duńsku umiem powiedzieć, pożegnałam go zatem grzecznie.
Tym prostym sposobem udało mi się bezwiednie wpłynąć na bieg wydarzeń…

*

— A to co?! — wykrzyknęła Alicja z szalonym oburzeniem. — Skąd masz tę świnię?!
Wzdrygnęłam się lekko. Weszła właśnie z ogrodu, a ja siedziałam przy stole i robiłam porządek w torebce. Ściśle biorąc, szukałam w niej małej karteczki z nazwą środka przeciwko grzybnej zarazie, ale żeby znaleźć małą karteczkę, musiałam wyrzucić wszystko. Porządki w torebkach robię z reguły raz na dziesięć lat i podróże nie mają na to żadnego wpływu, tak że na przykład w Paryżu znajduję adresy niezbędne w Bratysławie albo odwrotnie, nie mówiąc o bilonie, który nagminnie miewam niewłaściwy dla kraju chwilowego pobytu. Tym razem również zawartość mojej torebki zajmowała pół stołu, na samym skraju zaś leżało duże zdjęcie, stare i nieco nadwerężone po brzegach. Zdjęcie przedstawiało kilka osób, zgrupowanych dookoła ogrodowego stolika.
Właściwości wzroku Alicji od początku naszej znajomości były dla mnie nie do pojęcia. Wysoko rozwinięta krótkowzroczność nie przeszkadzała jej wcale w dostrzeganiu przedmiotów wielkości ziarna maku, kiedy zaś zamierzała obejrzeć coś szczególnie małego, zdejmowała okulary. Jakim cudem już od drzwi dojrzała gębę na zdjęciu, które wprawdzie zostało powiększone do dużego formatu przez doskonały zakład fotograficzny, niemniej jednak ciągle nie miało rozmiarów plakatu, nie potrafiłam zrozumieć. Chwyciła je do ręki.
— Jaką świnię? — zainteresowałam się.
— Jak to jaką? Mundzia! Przecież to jest Mundzio, brat Gaci! Zdziwiłam się ogromnie.
— Znałaś Mundzia?
— Oczywiście! Nie wiedziałaś o tym?
— Jakoś nie było mowy…
— Gacię też znałam.
— To wiem. Przy mnie ją znałaś.
— Mundzia znałam wcześniej. Skąd to masz?
Historia pochodzenia zdjęcia była długa i skomplikowana. Dałam sobie z nią spokój na razie.
— Dawno temu było mi potrzebne i noszę przez niedopatrzenie. Nie wyrzucę, mimo wszystko.
— Czekaj, ja tu znam więcej osób. Ta, co siedzi, to Halina. Tu chyba Florian… A gdzie Michałek?
— Jaki Michałek?
— Amant Haliny. Nie rozstawali się w tamtych czasach. To stare zdjęcie. Boże, jacy oni wszyscy młodzi!
— Nadal są młodzi i my również — zapewniłam ją z naciskiem. — Osobiście przypuszczam, iż wymieniony przez ciebie dżentelmen robił to zdjęcie i dlatego go na nim nie ma. Bardzo żałuję. Swymi czasy, nad życie pragnęłam mieć jego podobiznę.
— I już nie pragniesz?
— Owszem, pragnę. Nie lubię spraw niewyjaśnionych. Chciałabym ją pokazać panu Sewerynowi.
— Kto to jest pan Seweryn?
— Taki jeden. Czarujący osobnik. W roztargnieniu do pięt mu nie sięgasz.
— Co ty powiesz? — zdziwiła się Alicja. — Myślałam, że jestem w czołówce. Ale, jeśli ci zależy na Michałku, mogę twoje pragnienia zaspokoić.
Wstrząsnęła mną.
— Nie żartuj! Poważnie? Masz go gdzieś? Pokaż!
— Proszę cię bardzo.
Odłożyła zdjęcie, przykucnęła przy wielkim regale i nagle zachichotała.
— Porządna jesteś? — spytała trochę jadowicie.
— Zwariowałaś?!
— No właśnie. Ale jest takie coś, w czym masz porządek i możesz tam wszystko znaleźć?
— Owszem. Nieskalany porządek mam w znaczkach i w każdej chwili mogę znaleźć każdy z zamkniętymi oczami.
— No więc ja mam to samo w zdjęciach. Założysz się, że Michałek będzie tutaj?
Już się rozpędziłam zakładać! Wiedziałam, że zdjęcia u niej stanowią świętość, zaś porządek w nich przewyższa zgoła ludzkie możliwości. Alicja usiadła na drugim fotelu i gmerała w kasetce.
— Proszę. Jest. Ten, co trzyma model. Oczywiście model fotografowałam, a nie Michałka, ale nie będę go odcinać. I tak by mu ręce zostały.
Tematem zdjęcia były trzy elementy. Makieta czegoś kulistego, trzymający ją osobnik i jacyś niewyraźni ludzie na dalszym planie. Zanim jeszcze spojrzałam, już ze śmietnika na stole wyłowiłam lupę.
Popatrzyłam przez lupę i doznałam kolejnego, znacznie większego wstrząsu. Makieta była chyba ciężka, bo dźwigający ją osobnik odchylał się lekko do tyłu, wspierając ją o gors. Głowę miał też nieco przechyloną i patrzył spod odrobinę przymkniętych powiek. Zahamowań w pamięci nie miałam akurat żadnych i, mimo upływu lat, poznałam go już w pierwszej sekundzie.
Patrzyłam na to zdjęcie bez słowa i tak długo, że Alicja straciła cierpliwość.
— Zamurowało cię? Nie widziałaś nigdy nic piękniejszego i nie możesz oka oderwać?
— Ten facet — powiedziałam powoli i uroczyście — leżał u mnie pod szafą. Przeszło piętnaście lat…
— Do tego stopnia nie sprzątasz? — zdziwiła się Alicja.
— Nie. Nie leżał PRZEZ piętnaście lat, tylko przeszło piętnaście lat TEMU. Ile czasu leżał, nie wiem, chyba co najmniej kwadrans.
— No, przez kwadrans nie zamiatać, to dość zrozumiałe… Ciekawe, dlaczego leżał. Szukał czegoś czy był pijany?
Odpowiedź nastręczała pewne trudności. Szukać, niewątpliwie szukał, tyle że z pewnością nie pod szafą. W kwestii upojenia alkoholowego nie miałam informacji, niewykluczone, że sobie rąbnął dla kurażu…
Nie zdążyłam jej nic odpowiedzieć.
— A to co znowu? — wykrzyknęła, wydłubując coś spod zawartości mojej torebki. — Nie do wiary…! Słuchaj, skąd to…?
Wydarła mi z ręki lupę i z zachłanną uwagą zaczęła oglądać zdjęcie z kanadyjskiej komunii dziecka moich kuzynów. Zapomniałam to zdjęcie zwrócić mojej ciotce, a dziecko w chwili obecnej skończyło już szkołę i poszło na studia.
— O co chodzi? — zainteresowałam się. — Cóżeś tam zobaczyła? Większość osób na tym zdjęciu stanowi moją rodzinę. Nie podobają ci się?
Alicja wydawała się poruszona.
— Zegar — powiedziała z niejakim zdumieniem. — Popatrz na ten zegar. Skąd on się tam wziął? Co to za zdjęcie, gdzie to jest?
— O ile pamiętam, w Hamiltonie — odparłam, odbierając jej zdjęcie i lupę. — Uroczystość familijna sprzed lat. No, owszem, jest zegar…
Zegar na regale akurat pod góralką niewątpliwie był zabytkowy. Wyglądał na rokoko. Robił wrażenie jakby chodził i w ogóle był w doskonałym stanie.
— Czy można wiedzieć, skąd zegar mojej ciotki wziął się u twojej rodziny w Hamiltonie? — spytała Alicja bardzo uprzejmie.
Zaprotestowałam od razu na wszelki wypadek.
— To nie jest u mojej rodziny. To jest mieszkanie chrzestnej matki mojej rodziny i wcale tych osób nie znam. Aczkolwiek wiem, jak się nazywają. Domaniewscy. Nie mam pojęcia, skąd mają zegar, w ogóle nie zwróciłam na niego uwagi. Interesowała mnie góralka.
— Mnie interesuje zegar — powiedziała Alicja i zamyśliła się. Nagle zrobiła się jakby lekko zdenerwowana.
— Masz z tym zegarem coś wspólnego? — spytałam ostrożnie. Alicja znów wzięła lupę i przyglądała się fotografii.
— Gdybym jeszcze mogła zobaczyć go z tyłu — mruknęła. — Ale właściwie jestem pewna… Czekaj, zrobię kawę.
Zaczęłam sprzątać śmietnik z salonowego stołu. Karteczkę ze środkiem trującym znalazłam i odłożyłam na bok. Miałam nadzieję, że zrobi kawę i dla mnie.
— Powiedz może coś więcej, co? — zaproponowałam, siadając przy stole kuchennym. — Jeszcze nie słyszałam, żeby ktoś zaniemiał od zegara. W czym rzecz?
— No dobrze, uspokoiłam się — powiedziała Alicja i odsunęła na bok wielką kopertę, z której wyłaziły prospekty reklamowe. Mimochodem stwierdziłam, że jest to koperta przyniesiona przez obcego faceta w dniu mojego przyjazdu. — Ale zaczyna mnie to intrygować. Powiem ci, oczywiście, nie ma tu żadnej tajemnicy… — urwała, zastanowiła się i dodała niepewnie. — Chyba nie ma…
— Nawet jeśli jest, nie muszę jej zaraz rozgłaszać — wytknęłam zgryźliwie.
Alicja przełamała sobie papierosa na pół.
— To jest zegar mojej ciotki — powiedziała stanowczo. — Właśnie: jest nie: był, bo nie uznaję zmiany właściciela rzeczy zrabowanych. Pamiętam go doskonale, uwielbiałam go przez całe dzieciństwo. Ciotka pozwalała mi go czasem nakręcać, miałam go dostać w prezencie jak skończę osiemnaście lat. Autentyk, XVIII wiek. Wyrzucili ją z mieszkania w czterdziestym trzecim i zamieszkał tam po niej pułkownik von coś tam. Wszystkich ludzi z tego domu wyrzucili i wtedy przeniosła się do nas na Narbutta. Pozwolili jej zabrać parę szmat, a zegar został i inne rzeczy też. Ja byłam gówniara, ale moja siostra, wiesz, ona jest starsza ode mnie, powiedziała, że nie popuści. Podglądała tego pułkownika… Jęknęłam.
— Jezus Mario, jak…?!
— Chodziła tam i śledziła go jak wyjeżdżał albo wracał. No, nie stała przecież pod bramą! Z pewnej odległości. Zaprzyjaźniła się z jego ordynansem, on był ze Śląska i uważał za wielką łaskę, że z nim rozmawiała. Doczekała chwili, kiedy pułkownik się wyniósł, tuż przed samym powstaniem. Nikt po nim nie zdążył się wprowadzić, bo powstanie wybuchło. Przez krótką chwilę ten dom był wolny, nie pamiętam nawet czy nasi weszli, czy też była to ziemia niczyja, ale ja tam byłam.
— W tym domu?
— W mieszkaniu ciotki. To nie do pojęcia, ale ten szkop nawet nie zmienił zamków. Ciotce został jeden komplet kluczy. Weszłam tam razem z moją siostrą, na chwilę; trochę mebli jeszcze stało, ale poza tym nic. To znaczy owszem, w kuchni garnki i takie gorsze talerze. Nic więcej. A tam były w ogóle także i nasze rzeczy, bo nas wyrzucili z domu od razu na początku wojny i udało nam się prawie wszystko cenniejsze przenieść do ciotki…
— Świetne zabezpieczenie… — mruknęłam z naganą.
— Nikt wtedy jeszcze nie wiedział, co będzie. Pan pułkownik von coś tam wyprowadzał się ciężarówką, miał iść na front, ale przedtem dostał parę dni urlopu. To wszystko moja siostra wiedziała od ordynansa.
Zarówno Alicja, jak i jej siostra od urodzenia były dwujęzyczne, po niemiecku mówiły tak samo jak po polsku. Ordynans mógł sobie nawet nie zdawać sprawy, kim ona w ogóle jest…
— Na ten urlop pojechał do rodzinnego domu — ciągnęła Alicja, wpatrzona gdzieś w dal za moimi plecami. — Miał posiadłość w Hochenwalde…
— Gdzie to jest?
— Za Gorzowem Wielkopolskim. Teraz ta miejscowość nazywa się chyba Wysoka, ale to nie jest w miejscowości, tylko obok. Dojechał do domu tą ciężarówką…
— No! — pogoniłam, bo zamilkła, ciągle wpatrzona w dal. Alicja przełamała sobie drugiego papierosa.
— Przypomina mi się coraz więcej — rzekła, ożywiając się. — To już tyle lat, wyrzuciłam to z pamięci, bo mnie denerwowało. Więc czekaj, od ordynansa pochodzą wszystkie informacje. Do domu dojechał ciężarówką, a na front wyruszył z jedną walizeczką. Nie wierzę, że w tej walizeczce zabrał na front nasz zegar…
— Chyba słusznie nie wierzysz…
— Potem się to wszystko przewaliło. Moja siostra wycofała się z tematu, bo zakochała się na śmierć w moim szwagrze i już nie miała głowy do niczego, więc sprawę przejęłam ja. Rozmawiałam z tym ordynansem, to był jeniec wojenny, odgruzowywał Warszawę, nie pamiętam już, w jaki sposób go odnalazłam. Od niego wiem, że rodzina pana pułkownika miała czekać spokojnie, pan pułkownik tak kazał. Uciekli tuż przed frontem, w ostatniej chwili, bez niczego. Pan pułkownik posłał transport zanim go szlag trafił i ten transport nie dojechał, też go szlag trafił. Dlatego ordynans dostał się do niewoli, zresztą z przyjemnością…
Nawet mi to wszystko nie brzmiało chaotycznie, doskonale rozumiałam. Ciekawiło mnie, kogo wysłał z transportem.
— Ordynansa — powiedziała Alicja. — Przecież mówię. Dolazł tam na piechotę, a Ruskie były tuż za nim. A może nasi, nie wiem… Wszystkich z tej posiadłości wymiotło podobno poprzedniego dnia… A! Już sobie przypominam! Wyruszyli osobowym samochodem, ten samochód tam stał z rozbitą maską, przejechał pół kilometra. Walizki w nim zostały, musieli zabrać tylko biżuterię i pieniądze. Ordynans miał czas aż do następnego dnia, więc wszystko obejrzał i czekał na Ruskich, żeby go wreszcie wzięli do niewoli. Nic nie było. On przecież wiedział, co oni tam mieli, co pan pułkownik przywoził i tak dalej. Nie znalazł ani porcelany, ani sreber, ani obrazów, ani żadnych antyków, nic. Mówił, że do wszystkiego potrzebny byłby wagon kolejowy, albo i dwa, więc jego zdaniem, zakopali. Albo zamurowali w piwnicy. Byłam tam.
— Kiedy?!
— W czterdziestym siódmym. Nie, może w czterdziestym ósmym. Nie, nie wiem, ale wkrótce. Po dwóch, albo trzech, albo może czterech latach. Widziałam ten pułkownikowski pałac, nie był rozszabrowany, bo dość długo wojsko w nim stało. Przez jakiś czas mieli tam szpital. No, nie pamiętam już dokładnie, ale na pewno nikt nie grzebał i niczego nie burzył. Ja też nie. Nie czułam się na siłach przekopywać okolicę i na zegarze położyłam krzyżyk. Na innych rzeczach też. Milczałyśmy przez chwilę.
— Z tego by wynikało — powiedziałam ostrożnie — że jeżeli twój zegar przebywa w Hamiltonie…
— To ktoś go wydobył — podchwyciła Alicja. — Ciekawe kto. I ciekawe, kiedy. Jeżeli nie rozszabrowali od razu, to potem już było trudniej, zaczęto pilnować, kary za szaber i tak dalej. Chyba że… Remont…?
— Co masz na myśli?
— Nic. Szwindel. Wydobywa się legalnie, a potem połowa ginie… Zamilkła nagle i znów popadła w zamyślenie. Zaczęłam doznawać jakichś mglistych skojarzeń i zalęgły się we mnie niewyraźne supozycje. Nie wiedziałam, co z nimi zrobić, więc też milczałam.
— Chciałabym się upewnić, czy to jest zegar mojej ciotki — zdecydowała się Alicja. — Z tyłu był wygrawerowany monogram. Mogę ci narysować jak wyglądał, to nie był monogram ciotki, może babki, nie pamiętam. O, tak…
Sięgnęła po jeden z prospektów z koperty i znalazła długopis. Zaczęła rysować na szerokim marginesie. Przyglądałam się jej niepewnie.
— Widzę, że nie odczepię się od tych ludzi — rzekłam smętnie. — Pewnie będziesz chciała, żebym jakimś cudem uzyskała informację, co ten zegar ma na plecach. Już raz tak było.
— A co, nie możesz? — zmartwiła się Alicja. — O, popatrz, takie. Pamiętam dokładnie, bo to było także na paru innych rzeczach.
Obejrzałam wymyślnie splątane inicjały, poszukałam na półeczce nożyczek i odcięłam z prospektu kawałek marginesu z rysunkiem.
— Załatwię to ulgowo, zadzwonię do nich. Nie mam cierpliwości czekać na efekty korespondencji.
— Jeżeli koszt telefonu uważasz za załatwienie ulgowe…
Różnica czasu pomiędzy nami a Kanadą zmusiła mnie do przeczekania kilku godzin. Nie nudziłyśmy się, wyjaśniłam Alicji przyczyny pobytu Michałka pod moją szafą, co potrwało dość długo. Słuchała z wyjątkową uwagą, aż mnie to zdziwiło. Znalezisko w abstrakcji pana Seweryna zainteresowało ją niezmiernie i musiałam opisać je z detalami. Nie skomentowała niczego.
— Czekaj — powiedziała tajemniczo, podnosząc się z krzesła. — Coś ci, wobec tego, pokażę. Tylko muszę to znaleźć…
Przejrzawszy pobieżnie trzy pokoje, przeniosła się do atelier. Nie towarzyszyłam jej, we własnym zakresie szukałam telefonu Elżbiety w Kanadzie, który, zważywszy iż znajdowałam się w Danii, powinnam była mieć przy sobie.
Zgadzało się, miałam. Połączyłam się z nią krótko po północy. Natychmiast po okrzykach i powitaniach przystąpiłam do rzeczy.
— U Domaniewskich na półce jest zegar — powiedziałam dobitnie i wyraźnie. — Zabytkowy. Stał akurat pod góralką…
— Teraz ten zegar stoi u nas — przerwała Elżbieta. — Wiem, o który ci chodzi, taki frymuśny. Moja córka dostała go w prezencie jak zrobiła maturę.
Ucieszyłam się nadzwyczajnie.
— W takim razie bardzo cię proszę, obejrzyj go od tyłu i powiedz mi, czy ma tam jakiś znaczek.
— Mam wrażenie, że już raz chciałaś znaczek…?
— Owszem, ale to inny. Ten powinien być wygrawerowany. Będę ci wdzięczna, jeśli zrobisz to możliwie szybko, bo mi tu lecą w słuchawkę duńskie korony…
Elżbieta spełniła moje życzenie. Przyniosła zegar do telefonu.
— Czekaj. Nie chciałabym go upuścić… No owszem, ma tu coś. Wygrawerowane, wygląda na monogram. A co…?
Zażądałam uściślenia miejsca, rozmiarów i ogólnego wyglądu monogramu. Pasował do rysunku na marginesie prospektu. Obiecałam list, przekazałam pozdrowienia dla rodziny i pożegnałam Elżbietę.
Wracającą z atelier Alicję powitałam uzyskaną informacją. Znalazła to swoje coś, bo trzymała w ręku wielką, płaską, kartonową teczkę. Zgodnie uznałyśmy, że przynależność zegara do jej ciotki jest pewna, niemożliwe bowiem, żeby na wszystkich zegarach o identycznym wyglądzie grawerowane były monogramy jej babki. Kawałek prospektu jednakże zdecydowana byłam wysłać.
Alicja położyła teczkę na stole. Otworzyła ją i zaczęła przekładać znajdujące się w niej arkusze różnej treści. Wyciągnęła jeden.
— Popatrz na to. Coś ci to przypomina?
Popatrzyłam i prawie zaparło mi dech. Na arkuszu znajdowała się mapa, co rozpoznałam od razu, bo była mniej drobna niż tamta z pleców rozmazanej góralki. Też była niekompletna, pełna pustych placków i również placki były zapełnione krzyżykami. Nie ulegało wątpliwości, że należała do kompletu!
— Na litość boską, skąd to masz?!
— A co, pasuje ci?
— Całkowicie! Różnica w rozmiarach, reszta się zgadza. I w papierze…
Pokazałam jej na czym polega podobieństwo, obejrzałyśmy krzyżyki, stwierdziłyśmy, że również są w czterech rodzajach. Odmienność istniała w tworzywie, ta była zwyczajną odbitką fotograficzną na białym papierze, nieprzezroczystym, ponadto robiła wrażenie złego zdjęcia. Jakby fotografowano coś nie wprost, tylko trochę ze skosu.
Energicznie zażądałam wyjaśnień.
— Sama zrobiłam to zdjęcie — powiedziała Alicja z satysfakcją. — Zdaje się, że bezwiednie. Znalazłam to na własnym negatywie i zrobiłam odbitkę z ciekawości, bo nie wiedziałam, co to jest. Powiększyłam, żeby rozpoznać.
— I musiałaś tego szukać? Nie miałaś wśród zdjęć?
— Nie, bo nie uważam tego za zdjęcie, to po pierwsze. A po drugie wiąże się z Mundziem, więc nie zasługuje na moje starania.
— Jak to z Mundziem?! Gdzie to robiłaś?! Kiedy, w jakich okolicznościach?! Co to w ogóle było, mów wszystko!
— Chcesz po łebkach, czy dokładnie?
— Dokładnie oczywiście, idiotyczne pytanie!
— To zaczekaj, bo ja mam tu coś jeszcze…
Wyciągnęła z teczki następny arkusz. Była to zwyczajna mapa, złożona w ośmioro, stara, blada i w ogóle w opłakanym stanie, ale bez trudu udało mi się stwierdzić, iż jest to niemiecka sztabówka. Przyjrzałam się jej niecierpliwie i z lekkim powątpiewaniem.
— I co to ma do rzeczy? — spytałam niepewnie.
— Jeszcze nie wiem — odparła Alicja. — Ale mam wrażenie, że się łączy. Muszę sobie wszystko po kolei przypomnieć.
— Rozumiem z tego, że masz jakieś kalendarze z tamtych czasów?
— Mam i nawet wiem gdzie. Myślisz, że najlepiej będzie w tej chwili? Nie jutro?
Zawahałam się. Dochodziło wpół do drugiej. Popatrzyłam na fotografię mapy i pomyślałam, że z racji większej skali uda się może odczytać na niej jakieś nazwy miejscowości. Nie miałam przy sobie mojej niezwykłej lupy, musiałam zatem zyskać przynajmniej dobre oświetlenie. Nic nie zastąpi słońca…
— Dobrze, niech będzie jutro. Ale nie sprzątaj tego ze stołu, bo sama rozumiesz…
Rano przeniosłyśmy cały chłam na stół salonowy, ponieważ nie miałyśmy gdzie zjeść śniadania. Cierpliwie czekałam na zwierzenia Alicji wiedząc dobrze, iż nic mi nie powie, dopóki nie znajdzie kalendarzyka. We wszystkich kolejnych robiła sobie tysiączne notatki, które potem znakomicie wspomagały jej pamięć. Notatki były skrótowe i jakim sposobem potrafiła sobie na ich podstawie wszystko przypomnieć, nikt nigdy nie mógł zrozumieć. A jednak potrafiła. Nie wnikałam w tajemnicze właściwości jej umysłu, wyniosłam zdjęcie mapy na słońce i spróbowałam odczytać cokolwiek. Udało się to dopiero, kiedy Alicja dostarczyła mi drugą lupę.
— Znalazłam kalendarze — zakomunikowała. — Masz, spróbuj przez dwie.
— Som… mer… feld — odcyfrowałam z trudem. — Popatrz ty, bo może ja źle widzę.
— Ja widzę gorzej — przypomniała mi Alicja i pochyliła się nad mapą. — Coś takiego, jak te lupy można ustawić…! Sommerfeld, zgadza się.
— To co to jest?
— A skąd ja mam to wiedzieć? Letnie pole. Czekaj, głupia jesteś, tu jest jakiś większy napis. No, niezupełnie, dół większego napisu. Ucięty w połowie.
Obejrzałam dół uciętego napisu i zaproponowałam, żeby go odrysować. Może uda nam się potem do tego dołu dopasować górę. Nazwa większej miejscowości mogła wreszcie określić jakoś bliżej teren, który obejmowała mapa.
Odrysowałyśmy go wspólnymi siłami z największą starannością i wróciłyśmy do mieszkania.
— Na końcu jest g, to pewne — powiedziała Alicja stanowczo. — Pozwolisz, że wyjmę jajko? Bo mi się ugotuje na twardo.
— Proszę cię bardzo — przyzwoliłam z roztargnieniem. — Na początku może być O. Oranienburg.
— Idiotka. Tu jest siedem liter.
— No to coś innego. Co jeszcze wygląda tak samo, jak O?
— Pokaż to… Czekaj, chyba widzę tu e. I to pomiędzy… Na końcu jest erg.
— Możliwe. Ciekawe, co na początku…
W czasie całego śniadania wyrywałyśmy sobie wzajemnie kartkę z połową napisu. Alicja się uparła, zagadka zaczęła się jej podobać. Drugą literą też było r, największy kłopot sprawiał środek, płynęła na tym jakaś rzeczka i litera była niewyraźna. Wypisałam cały alfabet i skreślałam to, co z pewnością nie pasowało. Zostało niewiele, w grę mogło wchodzić tylko b, o i u.
— Oerg i uerg odpada — powiedziała Alicja stanowczo. — Zostaje berg. Or… Gr… Grünberg! — wrzasnęła nagle radośnie. — Grünberg! Zielona Góra!
— Myślisz…?
Z przejęciem dorysowałam górę tego Grünberga do dołu. Zgadzało się, Alicja zachichotała.
— A teraz ci powiem, że mogłyśmy znaleźć w atlasie Sommerfeld i zobaczyć, gdzie leży. Zielona Góra byłaby obok, najprostsze wyjście. Ale byłam ciekawa, czy uda mi się zgadnąć.
— To przynieś ten atlas i sprawdzimy, czy się zgadza — powiedziałam nieżyczliwie. — Albo ja pójdę, tylko powiedz, gdzie jest.
Alicja pokazała łyżeczką.
— Gdzieś tam leży, na regale. Na dole.
Atlas wykazał niezbicie, że miała rację. Zgadła doskonale. Był to stary duński atlas, przedwojenny i na dawnych niemieckich terenach miał niemieckie nazwy. Nie udało nam się przypomnieć sobie, co to jest obecnie Sommerfeld, ale nie miało to już znaczenia.
— Więc to są Ziemie Odzyskane — powiedziałam, przejęta i na nowo zaintrygowana. — Wobec tego to RESLA, które udało mi się odczytać, powinno brzmieć BRESLAU, Wrocław. Coś podobnego, a już byłam gotowa szukać po Karaibach i Azorach! Ziemie Odzyskane…
Podniosłam głowę znad atlasu i popatrzyłyśmy na siebie.
— I co? — spytała Alicja. — Jeszcze nie masz żadnych skojarzeń?
— Mam tyle, że nie śmiem w nie wierzyć. Co to ma znaczyć?
— Czekaj, powiem ci, co pamiętam. Gdzie ja położyłam kalendarzyki?
— Tu chyba, nie?
Studiując pilnie zapiski, Alicja poinformowała mnie, że była wtedy strasznie młoda. Nie poczułam się tym zbulwersowana. Następnie zaczęła dopasowywać Mundzia do ordynansa, co już zaczęło wyglądać sensacyjnie.
— Nie pamiętam zupełnie, skąd ja to wiem i jak to się stało, ale na pewno Mundzio z tym ordynansem miał jakiś kontakt. Mówiłam ci, że on był ze Śląska. Zwolnili go i wcale nie wyjechał do żadnych Niemiec, tylko został w Polsce. Pod koniec niewoli mówił już po polsku bardzo dobrze. Oczywiście ja się z nim zetknęłam wcześniej, Mundzio jakoś tak później.
— Nie pamiętasz kiedy?
— Nie, ten kalendarzyk jest późniejszy… Zajrzała na pierwszą stronę.
— Pięćdziesiąty szósty rok. Tamto wszystko było wcześniej, ale wtedy jeszcze nie zapisywałam. Tu mam ciąg dalszy…
Pogrzebała w stojącym obok pudle i zaczęła przeglądać inne kalendarzyki.
— Załatw może najpierw ten jeden, a potem przejdziemy do dalszego ciągu — zaproponowałam niecierpliwie.
— Dobrze, ale zrób kawy. A…! To wtedy byłam tam po zegar!
— Mówiłaś, że po zegar jeździłaś w czterdziestym ósmym.
— Pierwszy raz. Wtedy, to znaczy w pięćdziesiątym szóstym, pojechałam na jakąś inwentaryzację i skorzystałam z okazji. Aha, to tam się dowiedziałam o jakimś człowieku…
Zmarszczyła brwi i zamyśliła się nagle.
— Czekaj, czy ja tego człowieka gdzieś nie mam…? Kto to mógł być? No nic, może się dojdzie… Czekaj, on szukał grobu…
Człowiek, na ile mogła sobie przypomnieć, szukał grobu matki. Niewątpliwie był Niemcem, bo Alicja służyła za tłumaczkę. Tego grobu kazał mu szukać ojciec, a wszystko razem w ogóle było dziwne, bo z wypowiedzi szukającego wynikało, że nigdy w tych okolicach nie mieszkał. Pochodził ze Stuttgartu, jego ojciec był tam kuśnierzem, a teraz wyemigrował dokądś. Może do Ameryki, może do Australii, w każdym razie grobu matki powinien był szukać w Stuttgarcie, a nie koło Zielonej Góry.
Człowiek pojawiał się w jej pamięci jak żywy.
— Ten ojciec był na wojnie. Może matka też była na wojnie? Mogła pracować jako sanitariuszka. Chodzi mi tak mętnie po głowie, że ten ojciec sam ją pochował i jakoś tam zaznaczył jej grób, bo może chciał ją ekshumować albo co. Może pomnik postawić po wojnie. I teraz przysłał syna z Kanady… O, właśnie! On wyemigrował do Kanady. Przysłał syna, żeby znalazł grób matki…
— Czy mogłabym wiedzieć, jakiej treści notatki przypomniały ci to wszystko? — przerwałam z gwałtownym zainteresowaniem.
Alicja obejrzała mnie krytycznie, uniosła okulary i zagłębiła się w tekst. Notatki prowadzone były mikroskopijnym maczkiem.
— Dwór i czworaki razem — odczytała. — Dałam Tomkowi buty do szewca. Czternasta sołtys. Pokrzywy w dobrej ziemi.
— I to ci przypomina syna kuśnierza i grób hipotetycznej sanitariuszki…
— No pewnie! Nie mogłam z nim przejść leśną drogą, bo było błoto, a ja miałam tylko jedną parę butów. Tomek je zabrał, wyszłam w rannych pantoflach. Z sołtysem rozmawiałam między innymi o tym grobie, a na cmentarzu rosły olbrzymie pokrzywy, aż mnie zaciekawiły….
— Rozumiem. Podstawowe skojarzenia. Jedź dalej.
— Teraz znów nie wiem skąd, ale usłyszałam plotkę, że on wcale nie szuka grobu, tylko czegoś, co zakopał jego ojciec. I jakoś zaraz potem przyplątał się Mundzio…
— Skąd go w ogóle znałaś?
— Przez kumpli ze studiów. Gacie poznałam później. Wychodzi mi, że Mundzio węszył tam dookoła, ale z synem kuśnierza się nie spotkał. A nawet jeśli, to nie wtedy.
— No dobrze i co dalej?
— Dalej mam przerwę na ten temat. A nie, czekaj… Ktoś mi powiedział, ale zabij mnie, nie wiem kto, że Mundzio szuka takich, którzy byli wywiezieni na roboty i dopytuje się o mapy. Szczegółów jego poszukiwań nie znam, musisz się z tym pogodzić.
— Pogodzę się. Wal dalej.
— Byłam tym wtedy trochę zainteresowana, sama rozumiesz, ze względu na zegar. Już wprawdzie z niego zrezygnowałam, ale możliwe, że nabrałam nowych nadziei. Może się nawet trochę dopytywałam, a może mi samo wpadło w ucho. Czekaj… Tu robiłam makietę… O, właśnie! Stąd ta odbitka.
— No, nareszcie! — westchnęłam z ulgą. — Jak to było?
— Miałam w redakcji takiego znajomego fotografa, tam było świetnie wyposażone atelier, a jak wiesz, fotografia to było moje hobby. U niego robiłam zdjęcia makiety, równocześnie był tam Michałek, co widać na zdjęciu, i był Mundzio. I jeszcze ktoś… Ja robiłam i ten fotograf robił, to była jakaś towarzyska historia i nie dam głowy, czy nie byłam trochę podcięta. Jakieś napoje tam stały…
— Widzi mi się, że byłaś — rzekłam z naganą.
— Może wyjątkowo masz rację, bo wiem, że robiłam jakieś zdjęcia po kątach, z fleszem. Wyszukiwałam sobie takie miejsca, gdzie ciemno, a Michałek mi przeszkadzał. I właśnie na tamtym filmie znalazłam to.
Popukała palcem w fotografię mapy. Zaczynało się układać dość logicznie, chociaż wciąż było niezrozumiałe i mocno pogmatwane. Związek Michałka i Mundzia z góralką wydawał się już zupełnie oczywisty, okoliczności towarzyszące natomiast ciągle ginęły w mroku.
— No dobrze i co jeszcze? Co było dalej chronologicznie?
— Ty wiesz, że ja przez jakiś czas byłam tłumaczką? Niedługo, parę miesięcy, to było właśnie w tamtym okresie. Równocześnie robiłam grafikę dla prasy, znałam mnóstwo ludzi… Coś takiego, dopiero teraz widzę, jaki intensywny tryb życia prowadziłam! I ciągle jakoś ten Mundzio pętał się koło mnie, teraz widzę dlaczego. Interesowali go i Niemcy, i dziennikarze. Zaraz, co ja tu… A! Już widzę. Jeden chłopak w redakcji przyniósł mapy dla Mundzia, ukradłam mu jedną, to ta…
Pokazała palcem stół salonowy, gdzie leżała sztabówka.
— Luzem były, obejrzałam je sobie, zobacz, tam jest Hochenwalde. Okolice mojego zegara.
Gdybym chciała twierdzić, że coś mnie tknęło, zełgałabym bezczelnie. Nic mnie nie tknęło. Bez żadnych wewnętrznych doznań podniosłam się, podeszłam do stołu, rozłożyłam mapę i przyjrzałam się jej.
— Gdzie tu masz Hochenwalde? — spytałam sucho.
— Gdzieś tam w górnej połowie. Przyjrzałam się uważniej.
— Ani w górnej, ani w dolnej. Wcale go nie ma.
— Jak to nie ma? Musi być! Samo z mapy nie zeszło!
— Nie wiem. Może mu się znudził pobyt u ciebie…
Alicja rozzłościła się, porzuciła kalendarzyki i podniosła się również.
— Ślepa komenda, zaraz ci pokażę…
Tkwiła pochylona nad stołem co najmniej pięć minut. Potem sięgnęła po lupę i obejrzała mapę przez lupę kawałek po kawałku. Potem wyprostowała się i popatrzyła na mnie, zupełnie stropiona.
— Masz rację, że gdzieś poszło. Co to ma znaczyć?
— Nic szczególnego, to jest po prostu inna mapa.
— Mowy nie ma, nie miałam innej. To jest ta!
— Kota masz? Przecież Hochenwalde tu nie ma! Kiedy oglądałaś ją dokładnie poprzednio?
— Poprzednio? Nie pamiętam… Nie dam głowy, czy nie wtedy, kiedy ją podwędziłam Mundziowi…
— Jak to, nie spojrzałaś już na nią potem ani razu?! Przez te wszystkie lata?!
— Tak rzucić okiem, to owszem… Jak się pakowałam… No, jak się przeprowadzałam do Danii. Ale dokładnie, nie miałam powodu, rąbnęłam ją tylko na pamiątkę. Słuchaj, jak to się mogło stać…? Pamiętam, że odłożyłam ją wtedy na bok… Reszta leżała w kupie z drugiej strony. Ich było kilka, chyba osiem…
— Nie wiem, jakie sceny rozgrywały się wówczas w miejscu twojego pobytu — powiedziałam z niesmakiem. — Ale niech pęknę, jeśli nie przytrafiła się tam jakaś odwrotność. Dałaś mu tę jedną, a zostawiłaś sobie resztę…
— Nic mu nie dawałam, sam zabrał, jak mnie nie było w pokoju.
— Tym bardziej. Bóg raczy wiedzieć, jak to leżało. Przyszedł, natknął się na jedną odłożoną, zabrał…
— Ale w takim razie powinnam mieć tę całą resztę! A mam tylko to!
— Nie chcę twierdzić, że pozostałe zgubiłaś, aczkolwiek nie jest to rzecz nieprawdopodobna. Podejrzewam natomiast, że kupa się mogła rozlecieć, ktoś popchnął, potem już leżały różnie, a jedna oddzielnie. I tę jedną zabrałaś, nie oglądając dokładnie. Co to był za pokój?
— W redakcji. Czasem mi tam dawali kawałek miejsca.
— A co ten Mundzio tam robił? On przecież studiował prawo. Alicja rozejrzała się, znalazła połówkę papierosa i zapaliła.
— Mundzio się pętał. Bywał wszędzie tam, gdzie miał doskok przez kogokolwiek. Wystarczała mu jedna znajoma osoba, żeby się wkręcił do całej instytucji. Pchał się nachalnie. Rozzłościło mnie, że zabrał mapy w mojej nieobecności, bo zamierzałam mu powiedzieć, że tę jedną chcę dla siebie. Ze złości nic mu nie powiedziałam.
— I jeżeli dowiedział się później, że było osiem map, do dziś dnia jest przekonany, że dostał jedną, a resztę masz ty…
— Dużo mnie obchodzi, o czym jest do dziś przekonany! — zirytowała się Alicja. — Nie wiem gdzie się podziewa i nawet nie chcę wiedzieć! Zamierzasz usłyszeć dalszy ciąg, czy rezygnujesz?
Porzuciłam rozważania nad Mundziem i sztabówką, żeby jej, broń Boże, nie rozdrażniać bardziej. Wróciłam do stołu. Nade wszystko chciałam usłyszeć dalszy ciąg.
— Potem jeden człowiek powiedział mi mnóstwo rzeczy i umarł — zakomunikowała Alicja, w skupieniu studiując kalendarzyk.
Odczekałam długą chwilę.
— Może odrobinę za mocno streściłaś tę informację — zauważyłam w końcu delikatnie. — Gdybyś mogła ją nieco rozbudować…
— To jest w ogóle zasadniczy punkt programu — powiedziała Alicja i zajrzała do filiżanki. — Jak to, wypiłam już kawę? Ciekawe kiedy… Czekaj, nastawię wodę, bo teraz będzie ważne.
Chory człowiek. Nie bardzo nawet stary, ale ciężko chory. Mieszkał w domu obok, a Alicja, jak Alicja, trafiła do niego przez sprzątaczkę i z miejsca się nim zajęła. Jeżeli ktoś był chory, niedołężny, a do tego ubogi, opiekę Alicji miał jak w banku, sama by się pochorowała, gdyby takiego zostawiła odłogiem, powinna była zostać pielęgniarką. Chory człowiek najpierw tylko kwękał, potem zaczął wyrażać wdzięczność, a potem z tej wdzięczności usiłował jej wszystko powiedzieć. Trochę za późno się zdecydował i z wszystkiego wyszły ledwie kawałki.
— W ogóle nie potrafię ci powtórzyć tego, co mówił — zastrzegła się. — Został mi tylko ogólny sens i notatki. Ogólny sens był taki, że chciał rozwikłać jakąś tajemnicę, wzbogacić się i został oszukany. Czynił starania, ale choroba mu przeszkodziła i zdaje się, że sprzedał komuś informację o tajemnicy, bo nie miał z czego żyć. A z notatek wynika, że był na robotach. Ziemie Odzyskane. Niemcy złodzieje, grabieżcy i pazerne świnie. Nie wszyscy. Mapy. Jedna sprzedana. Ważny dokument. Oszukańcza szajka. Jeden lepszy ważny facet. Futra.
— I co? — spytałam w napięciu, bo nagle umilkła.
— Nic. Umarł.
— I nie spróbowałaś dowiedzieć się więcej?! Nie pytałaś go?
— Nie pytałam. Przeciwnie, kazałam mu zamknąć gębę. To był umierający człowiek, ledwo mówił, dyszał z wysiłkiem. Wzięli go w końcu do szpitala i w szpitalu umarł po dwóch dniach. Tu mam zapisane… Ale do ostatniej chwili przy tym lepszym ważnym facecie ciągle powtarzał futra, futra.
— Kuśnierz…!
— Teraz widzę, że chyba kuśnierz. Wtedy nie kojarzyłam i w ogóle byłam zdania, że bredzi.
— Okazuje się, że nie tak bardzo bredził, jakoś mi się to wszystko razem wiąże, chociaż mętnie… Co dalej? Masz tam jeszcze jakieś zapiski?
— Mnóstwo, ale nie wiem czy pasują.
Sięgnęła po następny kalendarzyk i zaczęła go przeglądać. Czekałam z wielkim zainteresowaniem, nic nie mówiąc, żeby jej nie rozpraszać. Po głowie coraz liczniej plątały mi się skomplikowane supozycje. Alicja mamrotała pod nosem.
— Coś tu powinnam mieć, pamiętam, że było… To…? Nie, to było pokrycie dachu… Może tu…? Nie, to pralnia… To też nie… To! Jest. Ktoś mnie pytał o Mundzia. Jeden taki z Wiednia. Nic złego o nim nie powiedziałam, czego bardzo żałuję…
Dotarła do połowy kalendarzyka.
— A tutaj Mundzio uciekł — oznajmiła z satysfakcją. Oczekiwałam znacznie większych rewelacji i poczułam się rozczarowana.
— A gdzie okazał się świnią? — spytałam z niezadowoleniem.
— A tu właśnie. Wiesz, żeby być świnią, niekoniecznie trzeba robić świństwa właśnie mnie. Mundzio akurat zrobił komuś innemu. Wyjechał na rekomendację swojego profesora i wystawił go rufą do wiatru. Facet miał cholerne nieprzyjemności, wyleciał z posady, zabrali mu paszport i tak dalej. Ponadto razem z Mundziem pojawiło się podobno w Wiedniu parę takich rzeczy, które ciebie interesują. Bardzo lubisz jak się to wywozi.
— To tłumaczy pytającego faceta.
— A owszem. Nawiązywali kontakty handlowe. Koniec z Mundziem, więcej nie mam.
— Do ogłupienia mnie więcej nie potrzeba — stwierdziłam ze smętnym rozgoryczeniem i podniosłam się zza stołu. — W pierwszej chwili wydawało się to dość proste, Mundzio dopadł mapy z Hochenwalde, rąbnął twój zegar i wywiózł, koniec, pożal się Boże, zagadki. Ale teraz widzę, że to się rozrasta na wszystkie strony. Spróbujmy może jakoś to zestawić, zróbmy założenie i wyciągnijmy wnioski, co?
— Spróbujmy — zgodziła się Alicja. — A propos zróbmy, jak już tam coś robisz, to dolej mi wody. Może być zimna.
Od emocjonujących doznań zaschło mi w gardle, więc błąkałam się po kuchni za jej plecami, szukając czegoś do picia. Dolałam jej wody z dzbanka i zdecydowałam się na piwo. Przezornie wyjęłam z szafki dwie szklanki. Impreza zaczynała mnie intrygować coraz bardziej i nie zamierzałam tak łatwo rezygnować z uporządkowania tego całego chaosu.
Jako kanwa naszych rozważań posłużyły notatki od chorego człowieka, wyjaśniające najwięcej i pasujące właściwie do wszystkiego. Rozpatrzyłyśmy je po kolei, usiłując powiązać ze sobą poszczególne elementy. Początek nie stwarzał trudności.
Chory człowiek był na robotach, a Mundzio podobno szukał takich, co byli na robotach. Mógł się z nim zetknąć. Ziemie Odzyskane stanowiły podstawę afery, znajdowały się na plackowatej mapie, odnalezionej w jego rodzinnym domu, były terenem poszukiwań, objawiły się w nawiedzanej przez niego pracowni fotograficznej. Udział Mundzia nie ulegał najmniejszej wątpliwości. Kwestię Niemców pominęłyśmy, jako wyjaśnioną od dość dawna, nawet fakt, że do grabieżców zaliczali się nie wszyscy, nie zaprzątnął naszej uwagi. Dalej występowały mapy, zgadzało się, Mundzio podobno szukał także map, ponadto mapy w różnej postaci od początku pchały nam się w ręce wprost nachalnie. Jedna sprzedana…
— Z nędzy sprzedał informację o tajemnicy, jak już był chory — przypomniała Alicja. — To musiała być właśnie ta mapa. Coś tam widocznie na niej było.
— Ciekawe, komu sprzedał. Może też Mundziowi?
— Nie wydaje mi się. Nie było o tym mowy, ale mam wrażenie, że raczej komuś innemu. Nie wiem dlaczego mam takie wrażenie, więc nie zadawaj mi głupich pytań, ale mam. Myślisz, że to ważne?
— Nie wiem, wydaje mi się, że tak. Szkoda, że niczego na ten temat nie zapisałaś.
— Nic na to nie poradzę. Co tam dalej?
— Dalej zaczyna być gorzej. Ważny dokument…
Rodzaju ważnego dokumentu nie odgadłyśmy, bo to mogło być wszystko, pozostał w zawieszeniu. Na dobrą sprawę od tego miejsca zaczęły się same wątpliwości, których jeszcze najmniej budził kuśnierz, automatycznie wychodzący z futer.
— Tego kuśnierza mogłabyś lepiej pamiętać, skoro zetknęłaś się z nim osobiście — powiedziałam z niezadowoleniem i naganą. — On się tu pęta prawie równie intensywnie jak Mundzio. To może być kluczowa postać.
— Syn kuśnierza — sprostowała Alicja. — Uważam, że i tak dużo pamiętam, był bardzo młody i antypatyczny. Szukał grobu matki…
— Grobu może i szukał, ale wątpię czy matki…
Uzgodniłyśmy w końcu, że szukanie grobu tylko symulował, w rzeczywistości mógł być na przykład owym lepszym ważnym facetem, przy czym nie sposób było odgadnąć, w jakim znaczeniu był lepszy. Tak zwany lepszy gość, czy może bez przenośni lepszy od tych gorszych. Gorszych zapewne nie brakowało, skoro istniała oszukańcza szajka…
W tej kwestii Alicja nie miała wahań.
— Mundzio, oczywiście — powiedziała z gniewną zaciętością.
— Jeżeli istniała oszukańcza szajka, zapewniam cię, że Mundzio do niej należał. A jeżeli Mundzio należał do jakiejś szajki, to ta szajka musiała być oszukańcza. Jest to dla mnie jedyna pewna rzecz w tym całym kretyństwie.
Zwróciłam jej uwagę, że stwierdzonych faktów mamy więcej.
— Zdjęcia tych map zostały zrobione w znajomej ci pracowni, nie? Znalazły się u Mundzia, z czego wynika, że on je robił…
— Albo Michałek. To Michałek przeszkadzał mi pstrykać po kątach i wlókł mnie do stołu, a nie Mundzio.
— Mogli być w zmowie. Zdaje się, że w tamtych czasach byli zaprzyjaźnieni?
— No owszem, byli.
— I sądząc po tej blondynie, to Michałek zaniósł deskę do pana Seweryna, ale w końcu mapa znalazła się u Mundzia. Więc jednak on…
— Jestem skłonna twierdzić, że ją ukradł — uparła się Alicja.
— Zapewniam cię, że był do tego zdolny. Ale możliwe, że uczestniczył w tej produkcji, był tam, więc w każdym razie o niej wiedział.
Spróbowałam to sobie wyobrazić, gubiąc zarazem z pamięci inne stwierdzone fakty. Szajka prezentowała mi się dość mgliście, chociaż jej cele rysowały się coraz wyraźniej.
— Zostawmy na razie szczegóły — zaproponowałam ugodowo. — Zdaje się, że i tak uprawiamy tu sztukę dla sztuki, bo dawno się te spółki i sitwy rozpadły. Ale zamierzchłe sekrety też przyjemnie rozwikłać.
— Zamierzchłe, jak zamierzchłe…
— A co, myślisz, że aktualne?
— Dlaczego nie? Mój zegar przecież chodzi?
— Zegar owszem, nie wiem jak reszta… Właśnie chcę odnaleźć tę drogę, którą przeszedł, ciekawi mnie to coraz bardziej. Musimy odtworzyć odległą przeszłość.
Alicja uniosła okulary i popatrzyła na mnie jakoś dziwnie.
— Naprawdę ta przeszłość wydaje ci się taka odległa? Mundzio uciekł w pięćdziesiątym dziewiątym roku. Myślisz, że potem już nikt niczego nie szukał i nie ukradł?
— Nie denerwuj mnie — poprosiłam gniewnie. — To jest dalszy ciąg, a mnie potrzebne początki. Razem z twoim zegarem można by do czegoś dojść. Rozpoczął podróż do Hochenwalde, to pewne, co za cholera z tą mapą, żebym ja wiedziała, kto ją dostał… Czy ty jesteś zupełnie pewna, że jej nigdzie nie masz?
Alicja wzruszyła ramionami bez słowa. Westchnęłam ciężko i potępiająco i spróbowałam uporządkować swoje koncepcje.
— No dobrze, niech będzie. Jakieś osoby, zorientowane w sytuacji, wpadły na pomysł wygrzebania łupów wojennych. Niektórzy skojarzyli się ze sobą, zaczęli zbierać ściślejsze informacje…
— Kto? — przerwała Alicja.
— Mundzio i spółka, nie?
— Mnie się wydaje, że musiały być dwie spółki. Co najmniej dwie.
— Bo co?
— Bo myślę logicznie. Ty naprawdę uważasz, że ci, którzy ukrywali, machnęli na to ręką? Nie próbowali odzyskać? A nie mogli stanowić spółki z Mundziem, bo zaraz po wojnie Mundzio był gówniarz. Usiłował zdobywać tę swoją wiedzę w parę lat później, a skoro usiłował zdobywać, to znaczy, że jej nie miał. Nikt go nie wtajemniczał. Z czego wniosek, że szajki musiały być co najmniej dwie i w różnym wieku.
Zgodziłam się z nią częściowo.
— Możliwe. Ale równie możliwe jest, że ci starsi działali indywidualnie, a nie zespołowo. Mundzio dopadał ich po kolei i podstępnie doił…
— Ale przecież istniała szajka i to oszukańcza. Więc Mundzio indywidualnie działać nie mógł.
— No dobrze, więc z kimś. Spróbujmy go dopasować. Pierwszy Michałek…
— Bzdura! — zaopiniowała krótko Alicja.
— Bo co?
— Bo Michałek leżał pod twoją szafą.
Z miejsca skorygowałam poglądy. Miała rację, Gacia szukała góralki na rozkaz brata, wyniosłam od niej deskę kreślarską, gdyby Michałek był z nimi w spółce, wiedziałby, co wynoszę. Gacia nie była chora umysłowo i nie ukryłaby niczego w służbowym rajzbrecie. Tymczasem pchał się do drewna, co wyraźnie wskazuje na brak rozeznania. Możliwe zatem, że stanowił konkurencję.
— Na konkurencję mogę się zgodzić — przyzwoliła Alicja łaskawie.
— Tylko nie wiem, co nam z tego przyjdzie. Były dwie spółki i konkurecja, i co?
— Nie wiem. Czekaj. Pomyśleli o tych łupach, nie latali z łopatą po lesie, tylko zbierali informacje. Mundzio z kimś tam, nie mógł przecież stanowić szajki sam jeden! Gromadził sztabówki, robił zdjęcia… Intrygują mnie te mapy, tu placki i tam placki, a krzyżyki tylko na plackach. Chętnie bym to porównała.
— Mogę ci dać tę moją. Zabierzesz i porównasz.
— Z przyjemnością, tylko czy mnie na granicy nie złapią, bo to jakoś podejrzanie wygląda. Aaaaaa…!
— Co ci się stało? — zaniepokoiła się Alicja.
— Nic, doznałam olśnienia — odparłam ze wzruszeniem, otwierając następną butelkę piwa. — Cały czas zastanawiałam się, dlaczego Mundzio nie zabrał tej góralki ze sobą. Sądząc z szaleństwa Gaci, wcale z niej nie zrezygnował, chciał ją mieć, była mu potrzebna. Rozumiem po co fotografował, zmniejszył format, w naturalnej postaci to byłoby z pół tony makulatury, a teraz właśnie zrozumiałam, po co ukrywał w góralce. Jasne, bał się kontroli celnej…
— Dziwię ci się, że się dziwiłaś — przerwała Alicja z naganą.
— W tamtych czasach łapali wszystko. Schować w portrecie, to był doskonały pomysł, szczególnie, jeśli miał fotografię oryginału.
— W tym rzecz, że nie miał. Fotografia należała do Domaniewskich z Kanady.
— Toteż właśnie jej nie wywiózł…
Nagle uprzytomniłyśmy sobie obydwie, że coś tu nie gra. Wyjaśnia się wprawdzie przyczyna pozostawienia góralki w Warszawie, ale z drugiej strony, jeżeli Mundzio istotnie należał do szajki, szajce afera nie wyszła. Zabrakło plackowatej mapy i coś im się chyba nie powiodło. Mimo niepowodzenia, zegar Alicji znalazł się za oceanem…
— Kuśnierz był w Kanadzie — przypomniała Alicja. — I zegar też jest w Kanadzie. Nie sądzisz, że to się jakoś kojarzy?
Dwa razy udawałam się do ogródka po piwo, trzymane tam z racji chłodu. Placki na mapie zaczęły mnie gnębić nieznośnie, może były to białe plamy, miejsca, których Mundzio po prostu nie zdobył? Zaginiona sztabówka z Hochenwalde przeistoczyła się w zgryzotę, z jej zniknięcia wynikało, że do szajki należał także kuśnierz i ordynans…
— Dwie szajki — powiedziała Alicja w zamyśleniu i napiła się piwa. — Słuchaj, a jeśli oni specjalnie zrobili to zdjęcie tak, żeby nie można było nic z niego odczytać? Mówiłaś, zdaje się, że tamto twoje jest przezroczyste?
— Zgadza się, przezroczyste. I co?
— Może być tak, że to są dwie połowy i trzeba je zestawić razem, żeby wyszła całość. Przezroczyste kładzie się na tej drugiej połowie…
Z szacunkiem pochwaliłam pomysł.
— Bardzo możliwe. Ktoś wziął jedną połowę, a ktoś inny drugą, chcieli wykluczyć działalność jednostronną, tylko razem, jak radziecka wycieczka w Paryżu. Tę drugą połowę mógł mieć Michałek, wdzierał się do mnie i szarpał dekoracje, bo chciał zdobyć całość.
— Albo ktoś inny. Ktoś z tej drugiej szajki.
— Też możliwe. A Michałek usiłował zdobyć pierwszą dla zyskania pewności, że nic bez niego. Pies ogrodnika. Obmyślili to sobie nieźle, przygotowali się naukowo i coś im nie wypaliło. Gdyby wszystko poszło dobrze, mazidło z mapą nie stałoby u mnie. Proponuję pomyśleć, co im się nie udało.
Alicja odepchnęła krzesło, weszła do kuchni, nalała wody do naczynia i pstryknęła kontaktem. Zachichotała jadowicie.
— Na pewno nie udało im się dostać tej mapy, która tu leży. A co więcej, to nie wiem. Wiem, co im się udało. Ukraść mój zegar.
— Poczekaj, do tego za chwilę wrócimy. Nie udało im się wywieźć tej faszerowanej góralki, a to był chyba zasadniczy punkt programu. Nie udało im się także, mam nadzieję, wszystkiego wygrzebać. Co jeszcze?
Alicja podstawiła pod strumyk wrzątku drugą filiżankę.
— Po co właściwie mamy tak dokładnie ustalać ich klęski? — zainteresowała się. — Dla satysfakcji?
— Nie, dla wysnucia przypuszczeń, czego nie zdołali dokonać i o co ewentualnie powinni się starać. Co nadrabiać. Niepokoi mnie trochę ta sprawa, chciałabym do czegoś dojść.
Alicja zamyśliła się na chwilę. W milczeniu postawiła na stole filiżanki, usiadła i sięgnęła po puszkę z kawą.
— Wiesz, że ja też! — zdecydowała się. — Jedź dalej. Niepowodzenia to miały być, tak? No więc, obawiam się, że masz rację i rzeczywiście coś im się pogmatwało z tymi mapami dla Mundzia. Tu mam jedną, Hochenwalde na pewno odłożyłam na bok, a gdzie reszta, nie wiem. Nic im się nie udało, oprócz mojego zegara.
Hochenwalde zaczęło mnie obgryzać, co najmniej jak pirania.
— No dobrze, ale zegar nie był samotnym przedmiotem zabytkowym w twoim domu, nie? — powiedziałam z rozdrażnieniem. — Może zechcesz sobie uprzejmie przypomnieć, co tam jeszcze stało i przepadło?
— Po co? Żeby mnie szlag trafił?
— Nie, żeby się zorientować, czy czegoś takiego gdzieś nie ma. Alicja zapatrzyła się w okno. Zmarszczyła brwi, pomacała po stole w poszukiwaniu zapalniczki, użyła mojej i rozpogodziła się nagle.
— Mam! — wykrzyknęła z triumfem i zerwała się. — Czekaj!
Z najniższej, najgłębiej schowanej kasetki ze zdjęciami wyciągnęła małą, starą, czarno–białą fotografię. Wręczyła mi ją zamaszystym gestem.
— Proszę cię bardzo — rzekła z satysfakcją. — Waza z epoki Ming.
— Wariatka — powiedziałam smutnie.
— Sama jesteś wariatka, weź lupę, bo nic nie zobaczysz. Słowo ci daję, tam jest wazonik z epoki Ming. Ponadto wczesna Miśnia i Sevres.
Zdjęcie przedstawiało grupę gości przy stole w przyzwoitym mieszkaniu. Zaczęłam w skupieniu badać przez lupę zastawę stołową.
— Głupiaś, nie patrz na stół, tylko na ścianę — zniecierpliwiła się Alicja. — Nie pochodzę z królewskiej rodziny. To jest jedyne zdjęcie, jakie mi zostało po ciotce, na którym jest kawałek mieszkania. Za plecami tych ludzi. Widzisz serwantkę?
— Widzę. Zasłoniętą.
— Tylko częściowo. Przyjrzyj się. W serwantce widać wazonik, sosjerkę i kawałek imbryczka. Wazonik jest Ming, sosjerka sewrska, a imbryczek Miśnia.
Przy posłużeniu się dwiema lupami można było nawet stwierdzić, że na wazoniku jest jakiś wzór. Sosjerka była wymyślna, ozdobna i też miała dekorację. Wystający zza ludzkiej głowy kawałek imbryczka był prawie nie do rozpoznania.
— Należałoby to powiększyć — zawyrokowałam. — Sosjerka jest charakterystyczna, Sevres nie robiło wtedy masówki. Miśnia też nie, ale ten imbryczek słabo widać. Jeżeli w twoim domu było więcej takich rzeczy, nie dziwię się, że pan pułkownik von coś tam odjechał ciężarówką.
— Pewnie że było — odparła Alicja z urazą. — Szczególnie, że to były razem nasze rzeczy i ciotki. Moja matka miała sekretarzyk po przodkach, autentyk, rówieśnik zegara. A srebra, to pies? Ale nie pamiętam wszystkiego tak dokładnie, nie interesowało mnie wtedy. Później się dowiedziałam, co mieliśmy w domu, bo moja matka dosyć często wspominała. Ciotka też.
— Moja matka nie znosiła antyków — powiedziałam z westchnieniem. — Też mnie to w dzieciństwie niespecjalnie obchodziło. To co? Powiększamy?
— Tutaj? Cholernie drogo…
— Mogę wziąć do Peerelu. Znam takich, co mi zrobią.
— I co nam z tego przyjdzie?
— Będziemy szukać, gdzie popadnie i porównywać. Obejrzę wszystkie zdjęcia z Kanady u całej rodziny, jeżeli zegar tam dojechał, mogła i reszta. O Boże, jak to się wszystko miesza, Kanada wskazuje na kuśnierza, mapę z Hochenwalde prawdopodobnie zabrał Mundzio… Przestaję rozumieć cokolwiek.
— O Hochenwalde wiedział także ordynans — przypomniała Alicja z wahaniem. — Nie chcę rzucać podejrzeń, bo o ile pamiętam, on zrobił na mnie dosyć dobre wrażenie…
— Pamiętasz go?
— Pamiętam. Wydawało mi się, że to jakiś przyzwoity facet, nie zbrodniarz, w każdym razie.
— I został w Polsce… Wiesz, jak się nazywał?
— Nie. Ale wiedziałam. Zdaje się, że nawet gdzieś to miałam zapisane. Nie w kalendarzyku.
Popatrzyłam na nią z wyrzutem i ciężko westchnęłam. Sprawa zapisków poza kalendarzykami przedstawiała się wręcz beznadziejnie, mogły znajdować się absolutnie w każdym miejscu i mogło ich także nie być wcale. Alicja stropiła się odrobinę.
— Myślisz, że mogłoby się przydać…?
— Idiotyczne pytanie — powiedziałam z naganą.
— No dobrze. Poszukam. Nie od razu, to może potrwać. Wyślę ci jak znajdę. I co z tym dalej zrobisz?
— Nie wiem, ale jeżeli mam rozwikłać cokolwiek, powinnam rozgryźć dwa elementy: mapę z Hochenwalde i ordynansa. Jedno i drugie niestrawne. Ale innych możliwości nie widzę, bo nie zacznę przecież szukać Michałka! Coś ty mogła zrobić z tą mapą, na litość boską! Czy jesteś pewna, że nie schowałaś jej na przykład w koszu na śmieci?
— Tam nie było żadnego kosza na śmieci…
— Niemożliwe, musiał być.
— Może i musiał, ale ja go nie widziałam. Nie rzucał się w oczy. Pamiętam doskonale, że złożyłam tę mapę i położyłam z boku, mogła, ostatecznie, spaść na podłogę…
Kwestia przeklętej mapy i robiącego dobre wrażenie ordynansa zaprzątnęła nas na długą chwilę. Oba składniki zagadki stanowiły jakiś punkt wyjścia, a myśl, że właściwie do niczego nam to nie było potrzebne, nie miała do nas dostępu. Tajemnica korciła i domagała się rozwikłania, ponadto niepewność co do klęsk i sukcesów tych wszystkich szajek budziła lekki niepokój i wyraźny protest. Kolorowa podobizna zegara leżała na środku stołu i promieniowała presją moralną.
— Czy grabież mienia, to jest zbrodnia wojenna? — spytała Alicja z namysłem. — Zbrodnie wojenne nie ulegają przedawnieniu, o ile wiem. Może ja bym mogła coś z tych rzeczy odzyskać?
Niepewnie pokręciłam głową.
— Grabież wchodzi raczej w zakres zwrotu zagrabionych dzieł sztuki i odesłania ich do miejsca pochodzenia. Nie dam głowy, ale możliwe, że twoja Miśnia musiałaby wrócić na przykład do NRD.
— Protestuję. Wolałabym, żeby wróciła do mnie.
— Na to jest tylko jeden sposób — rzekłam w zadumie i wyobraźnia żywo zaprezentowała mi ten sposób. — Mianowicie ukraść te przedmioty, zegar i porcelanę, temu kto je obecnie ma. Ale jest to człowiek niewinny, który je kupił za uczciwe pieniądze…
— Skąd wiesz? Może to właśnie on ukradł?
— Jeżeli on ukradł, nie ma problemu, odkrada się z czystym sumieniem. Ale ci Domaniewscy od zegara wyjechali przed pierwszą wojną światową i ostatnio ich tu nie było. Więc jeżeli kupił, nie powinno się go krzywdzić. Należy znaleźć tego co kradł i sprzedawał, ukraść mu odpowiednią sumę i podrzucić okradzionemu z przedmiotów. Jest to jedyna realna, przyzwoita droga.
— Naprawdę uważasz, że realna? — zainteresowała się Alicja.
— Innej nie ma w ogóle, więc muszę tak uważać. To co, mam wziąć zdjęcie?
— A nie zgubisz?
— Ja tych rzeczy nie gubię. Najwyżej chowam tak, żeby łatwo znaleźć i potem się na nie trafia po latach. Twoje schowam zwyczajnie. O Boże…!
— Co ci się stało!
Milczałam przez chwilę, bardzo przejęta.
— Popatrz, jak to się wszystko wyjaśnia pod wpływem własnych doświadczeń — powiedziałam ze wzruszeniem. — Wyobraziłam sobie teraz, że nagle tracisz do mnie zaufanie, ja cię chcę rzeczywiście wykantować, więc dzielimy zdjęcie na pół albo zasłaniamy strzępkami kawałki i żadna z nas nie może bez tej drugiej rozpoznać imbryczka…
— Po pierwsze, ja bym raczej rozpoznawała wazonik, wzór z okresu Ming jest niepowtarzalny. A po drugie, kiedy, na litość boską, zdążyłaś to sobie wyobrazić?!
— W ułamku sekundy. I natychmiast zrozumiałam te ich plackowate mapy…
— Ja ich znałam osobiście, więc niepotrzebne mi takie paranoiczne majaczenia — powiedziała Alicja spokojnie. — Schowaj zwyczajnie, zrób powiększenie, a oryginał mi potem oddasz. Te mapy też schowaj od razu, bo potem zapomnisz.
Składając sztabówkę, zaciekawiłam się nagle czymś, co mi błysnęło w umyśle. Rozłożyłam ją na nowo, wzięłam dwie lupy i zaczęłam oglądać. Alicja postanowiła ugotować jakiś posiłek, można go było uznać za obiad, chociaż na obiad było trochę za wcześnie. Stwierdziła, że nie ma już piwa i poszła do sklepu. Wyniosłam sztabówkę na taras, gdzie świeciło słońce.
Nie miałam najmniejszego pojęcia, co powinno znajdować się na niemieckiej, używanej sztabówce. Z pewnością w trakcie działań wojennych zaznaczali sobie rozmaite rzeczy, a sposoby mogli mieć indywidualne. Bez wielkiego trudu rozpoznałam takie elementy, jak drogi, budynki, roślinność, rzeźbę terenu, ogrodzenia, studnie i tym podobne. Nie budziło we mnie zdziwienia to, że pagórki były ponumerowane, a drogi oznakowane literami i cyframi. Wszystko, co stanowiło pierwotną mapę było całkowicie zrozumiałe, wątpliwości budziły znaki naniesione później ludzką ręką.
Kółka, trójkąty i rozmaite gzygzoły mogły oznaczać na przykład umiejscowienie wojsk albo siedzibę sztabu. Albo może elementy uzbrojenia, działa poustawiali i wykonali pole minowe. Któreś wężyki wyobrażały okopy lub też zgoła linię frontu, strzałki powinny wskazywać kierunek natarcia albo kierunek wycofywania się na z góry upatrzone pozycje. Cokolwiek oznaczały, były wyraźne, duże, kolorowe i nieco rozmazane.
Z pewnym wysiłkiem odczytałam nazwę większej miejscowości, Worm coś tam itt. Mapa była blada, na „coś tam” znajdowało się akurat załamanie i napis był wytarty. Popędziłam do mieszkania, wyciągnęłam atlas spod prospektów na fotelu i wróciłam na taras. Znalazłam w spisie Worm coś tam itt, okazało się, że jest to Wormditt i poszukałam na odpowiedniej stronie. Dawne Prusy. Kurcgalopkiem wbiegłam do domu i nerwowo zażądałam od Alicji współczesnej mapy Polski, najlepiej samochodowej.
Alicja zdążyła już wrócić i teraz płukała sałatę. Machnęła dużym liściem w kierunku swojego pokoju.
— Tam powinna być, na półeczce. Poszukaj sobie. Wiesz, gdzie stoją plany miast.
Polskich map znalazłam kilka, w tym stary atlas samochodowy. Wróciłam z tym na taras i porównałam. Orneta! Uspokoiłam się i znów przystąpiłam do badania sztabówki.
Kiedy Alicja odczepiła się od przygotowań obiadowych i przyszła do mnie na taras, odkrycia byłam już pewna. Właśnie zamierzałam ją zawołać. Powiedziałam o sukcesie.
— Możesz się sama pogapić, jeśli chcesz, ale oświadczam ci, że obejrzałam to raz koło razu. Podzieliłam na centymetry kwadratowe. Jest tylko jedna rzecz, która nie dotyczy działań wojennych i nie stanowi pierwotnego druku na mapie. O, tu! Przyjrzyj się. Przez dwie lupy. A jakby się dało, to przez cztery.
— Nie mam czterech lup — powiedziała Alicja i pochyliła się nad sztabówką.
Kościół widoczny był wyraźnie, kawałek za kościołem cmentarz. Oznaczono go normalnie, krzyżykami, możliwe, że każdy grób oddzielnie, ale byłam skłonna mniemać, że raczej trzymali się normatywów. Znajdował się tuż pod lasem, nawet las trochę w niego wchodził, pewnie był stary. Zaliczałam się niegdyś do światowej czołówki kreślarzy i miałam oko na te rzeczy. Stwierdziłam teraz, że wszystkie krzyżyki były jednakowe, miały kształt prawdziwego krzyża, z pionową kreską przedłużoną w dół i tylko jeden był nieco odmienny. Miał wszystkie ramiona równe, tkwił na samym skraju, już prawie w lesie i nie został wydrukowany, tylko dorysowany. Cieniutką, delikatną kreseczką, symulującą ten pierwotny druk.
Alicja przyjrzała się temu, wyprostowała, popatrzyła na mnie i znów obejrzała skraj cmentarza. Jęknęła, wyprostowała się znowu i pomasowała sobie kręgosłup.
— Naprawdę trzeba to oglądać w tej pozycji? Myślałam, że odgadywanie tajemnic polega na pracy umysłowej, a nie na ćwiczeniach gimnastycznych?
— Teraz, jak już to znalazłam, możemy wrócić do domu — zgodziłam się łaskawie. — Światło mi było potrzebne. No? I co ty na to?
— Gdzie to jest? W okolicy czego?
— W okolicy Ornety. Na Mazurach. Co ty na to, pytam, bo ja uważam, że takich właśnie rzeczy Mundzio i spółka szukali po różnych mapach. To może być to.
Alicja wahała się przez chwilę gdzie usiąść, w salonie czy bliżej kuchni. W garnkach stał obiad, zdecydowała się na kuchnię.
— Gdybyśmy mogły mieć stuprocentową pewność, że to zostało dorysowane…
— Ja uważam, że mamy. I ty też, znasz się na tym, siedziałaś w kreśleniach dłużej ode mnie.
— No może… I że nie dotyczy tych wojskowych historii…
— Ja uważam, że nie dotyczy.
— Bo co?
— Bo wojskowe są narysowane, przyjrzyj się, twardo, ostro, kolorowo i bez precyzji. A to cieniutko, delikatnie i z wielką starannością. I co by mogło oznaczać?
— Jeszcze jeden grób.
— Krzyżyk jest inny.
— Cmentarz jest protestancki, a to może grób katolika…
— Słuchaj, ja ci nie każę zaraz tam jechać i szukać — powiedziałam cierpliwie. — Ja tylko wysuwam supozycję, że takie rzeczy mogły oznaczać miejsca do szukania i Mundzio je gromadził. Zgadzasz się z tym?
— Nie.
— Bo co?
— Bo to jest sporadyczny przypadek. Może zgodziłabym się, gdybym zobaczyła tego więcej. Może na różnych mapach. I jeszcze gdyby w takim jednym miejscu coś znaleziono.
— Chcę piwa — zażądałam gwałtownie. — Coś mnie musi podtrzymywać na duchu, inaczej rozstroju nerwowego z tobą dostanę. Po pierwsze, owszem, gdyby coś znaleziono, wszelkie wątpliwości by znikły, a po drugie głupiaś. Skąd ci wezmę tego więcej, jeden mógł sobie zaznaczyć tak, a drugi zrobić całkiem co innego, dziurkę szpilką na przykład…
— Kto powiedział, że w ogóle musiał sobie zaznaczać?
— Nie musiał, ale mógł. Dla pamięci.
— Wszyscy ci grabieżcy przewidywali amnezję?
— O Jezu, ratunku… Tłumaczę ci przecież jak sołtys krowie na miedzy, że przymusu nie było. Zastanów się i wyobraź to sobie, kradniesz i zabierasz dla siebie mnóstwo rzeczy po całej przestrzeni od Odry do Wołgi…
— Nad Odrą wtedy nie kradli.
— Dobrze, od Wisły do Wołgi, od Bałtyku po Rodopy, kradniesz mówię, ale nie masz swobody działania, bo jesteś uzależniona od rozkazów wojskowych i wolisz nie pokazywać, co masz, bo się boisz, że ci zabiorą, poza tym zdaje się, że takie rzeczy w armii w ogóle bywają karalne. Więc co robisz?
Alicja przechyliła się z krzesłem do tyłu, sięgnęła do pokrętła i zmniejszyła temperaturę pod kartoflami.
— Ani jednej z tych rzeczy nie potrafię sobie wyobrazić — zakomunikowała zimno.
Napiłam się piwa, zapaliłam papierosa i złapałam drugi oddech. Bóg raczy wiedzieć, dlaczego przekonanie jej o wadze krzyżyka na sztabówce wydawało mi się niezbędne.
— No dobrze, więc nie ty, tylko ktoś inny. Co on robi, ten pazerny chciwiec? Zamknij gębę, ja ci to powiem. Ukrywa gdzieś…
— Nic podobnego. Wysyła do domu. Do mamusi, do tatusia, do żony, do narzeczonej…
— Pocztą? Puknij się. Nie zawsze były możliwości. Nie może wysłać, więc chowa z zamiarem zabrania później. Jeżeli miejsce ukrycia jest jedno, to nie ma sprawy, zapamięta gdzie to było, ale jeśli takich miejsc ma piętnaście, to pomyli mu się w końcu. Na tym zaznacza, co ma pod ręką…
— Sztabówka to było mienie wojskowe. Mogli mu zabrać.
— Niemcy mieli tego dużo, nie musieli sobie wzajemnie zabierać. Poza wszystkim, to była wojna, nikt nie mógł mieć stu procent pewności, że przeżyje, szczególnie. pod koniec, jak już dostawali w kuper. Taki jeden czy drugi kolekcjoner chciał może o majątku zawiadomić żonę, czy syna, mógł zrobić różne rzeczy, informacja na mapie nie jest wykluczona!
— Ale mało prawdopodobna…
— No to co, że mało? A tutaj dodatkowy krzyżyk na cmentarzu jest! Owszem, gdybyśmy zobaczyły czegoś takiego więcej… Że też, do diabła, nie zabrałaś przez pomyłkę tych pozostałych sześciu map!
Alicja rozzłościła się nagle.
— Odczep się! Nie zawracaj mi głowy! Idź do Romana i zapytaj go, czy on nie zabrał!
— Jakiego znowu Romana?!
— Nastermach się nazywał. Romek Nastermach, to był jego pokój i siedziałam przy jego biurku. Różne kupy tam leżały, w tym moja.
Rozzłościłam się również, bo kto to widział, pomijać i ukrywać takie ważne szczegóły! Jednego słowa dotychczas o nim nie powiedziała!
— I gdzie go mam znaleźć, tego Nastermacha?
— A skąd ja mam to wiedzieć? Od tamtych czasów nie widziałam go na oczy. Raz mi przysłał pocztówkę z pozdrowieniami, ale dawno temu, z Grecji.
— Żebyś pękła! Przyjmij do wiadomości, że go poszukam. Zabrał, nie zabrał, ale może przynajmniej wiedzieć, kto tam gmerał na jego biurku. Bądź tylko uprzejma powiedzieć, co to w ogóle była za gazeta…!

*

— No wiesz! — powiedział przez telefon Mateusz urażonym tonem. — Dzwoniłem ze dwadzieścia razy, nigdy cię nie ma!
Oceniłam to jako fart zgoła bezgraniczny.
— Mnie się wydawało, że to ciebie nie ma. Możliwe, że się mijamy, wróciłam z Danii przed godziną. Ale doskonale, że dzwonisz, słuchaj, pamiętasz góralkę?
— Głupie pytanie. Takich rzeczy się nie zapomina.
— Właśnie w tej sprawie musimy się czym prędzej zobaczyć. Mateusz zakłopotał się nieco.
— No, wiesz, mam trochę mało czasu… Tak prawdę mówiąc, to przyjechałem tylko na dwa tygodnie, siedzę w Hiszpanii…
— Nawet gdybyś siedział w Hong Kongu albo w Sing Sing, to też musimy się zobaczyć — oznajmiłam z wielkim naciskiem. — W dodatku musisz przyjść do mnie, nie ma inaczej. Za dużo miałabym do noszenia. Najlepiej zaraz.
Mateusz zakłopotał się bardziej. Po krótkich pertraktacjach dał się przekonać, złożył mi wizytę o wpół do dziesiątej wieczorem, trochę niezadowolony i mocno zaintrygowany.
Nie zawracałam sobie głowy gościnnością, dałam mu wody mineralnej i z miejsca przystąpiłam do wyjaśnień. Materiały pomocnicze rozłożone były na stole.
Mateusz słuchał w posępnym milczeniu.
— Gdybym tego nie widział, gotów byłbym zakładać się o głowę, że sobie wszystko wymyśliłaś — przyznał ponuro. — Ale te rzeczy mówią same za siebie…
— Toteż dlatego nie wygłupiałam się z gadaniem przez telefon. Masz tu lupę i obejrzyj sobie jeszcze porcelanę Alicji.
Przez moją wielką lupę serwantka za plecami gości była nieźle widoczna. Mateusz oglądał dokumentację w rozterce, stopniowo przechodzącej w wyraźną rozpacz.
— Powinienem cię zamordować — powiedział z goryczą. — Nie byłoby świadka, że to widziałem. Czy ty sobie zdajesz sprawę, że ja nie mam prawa zostawić tego odłogiem?
Zdawałam sobie sprawę doskonale i właśnie dlatego byłam ciekawa, co zrobi. Nie miałam żadnej pewności, czy w ogóle trzeba robić cokolwiek. Mateusz zajęty był opanowywaniem przygnębienia.
— Możesz się chociaż zastanowić i wyciągnąć jakieś twórcze wnioski — podsunęłam zachęcająco.
— To jest przerażające. Gdyby przynajmniej istniała pewność, że wszystko stracone, można by machnąć ręką, trudno, diabli wzięli. Ale, o ile wiem, takiej pewności nie ma… Słuchaj, a może oni jednak zrezygnowali…?
— A cholera ich wie, może i zrezygnowali. Tyle lat…? A propos, gdzie jest Gacia?
Mateusz wzdrygnął się okropnie i popatrzył na mnie wzrokiem pełnym śmiertelnego wyrzutu.
— Już nie miałaś kiedy mi o niej przypomnieć? Akurat tego nie pamiętałem…
— Bo co? Gdzie ona jest? Westchnął, jakby mu serce pękało.
— Czy ty wiesz, że od tamtych czasów ja nie miałem od niej ani słowa? Nic, zerwany kontakt. Ale za to osoby trzecie nie omieszkały mnie zawiadomić, że Gacia… No, zgadnij! Gdzie jest?
— W Australii…?
— W Kanadzie. Z tamtej strony, gdzieś nad Pacyfikiem. To już ci powiem wszystko, podobno zorganizowała ogromne biuro i prowadzi je do spółki z kimś…
Patrzyłam na niego straszliwie potępiająco, chociaż w głębi duszy zakiełkowało mi ziarenko nadziei.
— I ty mówisz o rezygnacji…?!
— Bez przekonania, zauważyłaś chyba? Ale naprawdę nie pamiętałem o Gaci. No tak, nie ma dwóch zdań…
— To co robimy?
Mateusz popadł w zamyślenie. Napił się wody mineralnej, popatrzył na mapy, popatrzył na porcelanę oraz na zegar i dalej myślał. Czekałam cierpliwie.
— Ja mam życie osobiste — oznajmił znienacka.
Nie okazałam żadnego zdziwienia. Ludzka rzecz, każdy ma życie osobiste. Mateusz ocknął się z zamyślenia i westchnął.
— Nie widzę wyjścia. Moje życie osobiste jest ściśle związane z placówką w Hiszpanii, muszę tam wrócić. Tymczasem to… Cała ta historia kompromituje mnie bezdennie. Należało ruszyć sprawę natychmiast po odnalezieniu góralki i nie popuścić, a ja to zlekceważyłem. Jako historyk sztuki tracę twarz. Nie mogę sobie na to pozwolić, już nawet ze względów ambicjonalnych…
Zniecierpliwiłam się.
— I tak musiałbyś czekać do komunii dziecka moich kuzynów. Poza tym, możesz zwalić na mnie, mogę zełgać cokolwiek. Nikt ci nie każe pchać się w to z hukiem, możesz po cichu, bylebyś wszedł. Znałeś w końcu tego Mundzia i ludzi koło niego, wiesz więcej niż ja!
— W tej chwili nikt nie wie więcej niż ty — powiedział Mateusz stanowczo. — Przynajmniej od tej strony… Od drugiej natomiast… No nic, muszę coś sprawdzić. Poczekaj do jutra, dobrze?
Poczekałam bez oporu, bo już od rana zdążyłam rozpocząć poszukiwania Nastermacha. Gazeta przestała istnieć wiele lat temu, redakcję zmiotło z powierzchni ziemi. W książce telefonicznej takiego nazwiska nie było.
Przez telefon w pierwszej kolejności złapałam Zosię. Nie dość, że przyjaźniła się z Alicją bez mała od urodzenia, to jeszcze pracowała w dziennikarstwie.
— Nastermach, Nastermach… — zastanawiała się. — Czekaj, coś mi chodzi po głowie… Był taki!
— To ja wiem, że był. Chciałabym wiedzieć, gdzie jest teraz.
— Nie mam pojęcia, gdzie jest teraz. Ale czekaj, coś mi się snuje. Zobaczę w spisie telefonów.
Przez długą chwilę słyszałam tylko szelest kartek i pomrukiwania. Znalazła.
— Słuchaj, on umarł — powiedziała ze współczuciem.
— Jak to, umarł? — oburzyłam się. — Jesteś pewna?
— Całkowicie. Mam go tu wykreślonego, z adnotacją, że umarł. Chyba jakieś dziesięć lat temu, a może więcej. Tak prawdę mówiąc, to prawie go nie znałam, nawet nie wiem, dlaczego mam tu dwa telefony, służbowy i domowy. Widocznie musiałam z nim coś załatwiać.
— Domowy! — podchwyciłam. — Może miał żonę i dzieci?
— Pojęcia nie mam. Kogoś chyba miał. Dam ci numer, zadzwoń, to się dowiesz…
Nie zdążyłam się dodzwonić, ponieważ przyszedł Mateusz. Przeplatał mi się z tym Nastermachem, jakby obaj do spółki postanowili wyprowadzić mnie z równowagi. Czołową pozycję zajął Nastermach, złośliwie usunąwszy się z tego padołu, pod wieczór prowadzenie przejął Mateusz.
— Wrobiłaś mnie w coś takiego, że ci do śmierci nie zapomnę — powiedział z wyrzutem. — Po co ja do ciebie zadzwoniłem, gdybym nic nie wiedział, miałbym święty spokój. Ale przez tyle lat zapomniałem, że jesteś niebezpieczna dla otoczenia.
Zdziwiłam się i trochę zaniepokoiłam.
— Nie przesadzaj, przecież nic się nie dzieje…
— Ładne nic! Ha, ha.
Pomilczał chwilę, napił się kawy i westchnął.
— Posłuchaj. Powiem ci w skrócie. Nie ty jedna masz kota na tle wywożenia zabytków. Pogadałem z dwoma takimi, którzy się tym zajmują, ja też w tym zresztą kiedyś trochę siedziałem, no i oni mówią, że nie jest dobrze. Jakieś dziwne rzeczy pokazują się na obcych rynkach, w dodatku takie, które nikomu nie zginęły. Ostatnio, oczywiście. Przed wojną istniały, były znane, potem przepadły na zawsze, a teraz, co jakiś czas, jakby tu powiedzieć… wychodzą z ukrycia. Nie będę się wdawał w szczegóły. Jeden z tych dwóch to jest maniak absolutny. Ma spis, chyba prawie kompletny, wszystkiego co zostało zrabowane w czasie wojny, i nie tylko zbiory muzealne. Także różne rzeczy od prywatnych ludzi specjalnie szukał, dowiadywał się, bo go… No, wyprowadzało z równowagi… To znaczy…
Surowo zażądałam, żeby się przestał jąkać.
— Zły to ptak, co własne gniazdo i tak dalej — usprawiedliwił się Mateusz. — Ale, co tu ukrywać… Niejeden był taki, co wykorzystał stanowisko służbowe… Ze znanego nam ministerstwa też… No więc facet się zdenerwował i zadał sobie trud ustalenia, co jeszcze mogło gdzieś zostać… Słuchaj — zaniepokoił się nagle. — To co ja mówię, to są rzeczy poufne, tego się nie rozgłasza!
— Już zaraz lecę opisywać na murach — uspokoiłam go.
— Ziemie Zachodnie wziął pod lupę. Na podstawie różnych danych, nazwisk, jednostek wojskowych, miejsc zamieszkania, posiadanych rodzin, miejsca działań wojennych, dokumentów transportowych, nazwisk ofiar, no, wyobrażenia nie masz, jakie on materiały zebrał, pełna dokumentacja wojennego zaplecza! Z tym że dotycząca nas; z Grecją na przykład czy z Francją dał sobie spokój. No i hipotetycznie ustalił, co mniej więcej mogło tam zostać pochowane. Włos się jeży. Czy ty wiesz, że można by odzyskać jeden z pierwszych zegarów na świecie, mistrza gdańskiego z XVI wieku…?
— Albo stracić — mruknęłam złowieszczo.
— Otóż to. Albo stracić nieodwołalnie. Czekaj, nie zbaczajmy z tematu. No i oni obaj chcieli zorganizować poszukiwania na wielką skalę.
— I co? Już nie chcą? Odwidziało im się?
— Nie. Chcą jak cholera. Ale to nie prosta sprawa…
— Bo co?!
— Główny problem jest natury administracyjnej.
— Jak to? Co to znaczy?
— A co ty myślisz, że pójdą tak sobie szukać z łaski na uciechę? Muszą dostać zezwolenie, fundusze, oficjalną obstawę i tak dalej. Jak na razie, jest to w takim, no, zakamuflowanym załatwianiu.
Odrobinkę pociemniało mi w oczach.
— Będę ci wdzięczna, jeśli zechcesz ominąć kwestię administracji państwowej — przerwałam mu głosem, który mógłby na kamień zamrozić okolice równika. — Nie mów do mnie na ten temat, bo nie odpowiadam za siebie. Wiem, czego się po niej spodziewać, przejdź od razu dalej.
— Ja też pracuję w administracji państwowej — zauważył Mateusz po chwili milczenia. — I też bym im tego zezwolenia nie udzielił tak od razu.
— Bo co? Nienormalny jesteś? Tchórzliwy półgłówek? Tępy pień?
— Może nie aż tyle, ale musiałbym z tym iść do ministra…
— No i cóż takiego? Daleką masz drogę? Pół korytarza!
— Półtora — sprostował Mateusz. — I w dodatku na innej kondygnacji. Ale i tak, przyjmij to do wiadomości, do ministra jest dalej, niż na przykład do Gaci…
Kilka chwil poświęciłam wysiłkom, żeby zachować szczątkową resztkę równowagi.
— Dobrze — wysyczałam. — Omińmy te bagniste ścieżki i mów dalej. Oprócz głównego problemu jest może jakiś podrzędny?
— A jest. Kilka. W tym jeden szczególny…
Znów umilkł, westchnął, napił się kawy i zapalił papierosa. Tajemniczy szczególny problem dławił go najwyraźniej, jak surowy kartofel. Nie odzywałam się, czekając, co wreszcie z siebie wydusi i patrzyłam na niego okropnym wzrokiem.
— Są przeszkody — objawił wreszcie. — Ktoś tam się kręci koło sprawy. Nie wiadomo dokładnie kto, ale wygląda na to, że chciałaby tym zawładnąć całkiem inna instytucja. Nie będzie to najlepsze rozwiązanie… W rezultacie wyłaniają się same trudności i z jednej strony musi to być wyciszone, a z drugiej rozwiązane jak najprędzej i definitywnie. No dobrze, powiem ci… Wiadomo konkretnie o paru rzeczach, zabytki to są, dzieła sztuki, których wartość jest niewymierna, nie tylko dla naszej kultury. W pieniądzach to idzie w grube miliony dolarów. Nie daj Boże, ktoś na to trafi przypadkiem i co?
— Diabli wezmą dzieła sztuki i mnie — zapewniłam go gniewnie. — Kto to jest, ten tam jakiś, co się kręci?
— Nie wiem, ja go nie znam. Tamci też nie wiedzą, nie umieli o nim nic powiedzieć. Ale to jest postać niepokojąca i dopóki go mają na karku, nie przyśpieszą, na wszelki wypadek. Gdyby tak jakoś po cichutku, kameralnie, opanowali całość sprawy… No, co tu będziemy ukrywać…
Urwał, zakłopotał się bardziej i znów napił się kawy. Chrząknął kilka razy. Obiektywnie musiałam przyznać, że nawet mu do twarzy z tym zakłopotaniem, minione lata wcale mu nie zaszkodziły, ale patrzyłam na niego raczej nieżyczliwie.
— To byłoby ze wszech miar pomocne — powiedział, pokazując palcem plackowatą mapę na plecach mazidła. — Gdyby udało się jeszcze zdobyć tę drugą część, to uzupełnienie…
— Ha ha — powiedziałam jadowicie. — Wiesz może przypadkiem, gdzie ona jest, ta druga część?
— No więc tu właśnie znajduje się ten pogrzebany pies. Powinno się ją znaleźć. I ja nie mogę tak sobie zwyczajnie powiedzieć, że nie potrafię i zmyć się z kraju. Jako człowiek honoru, powinienem podać się do dymisji, spisać Hiszpanię na straty, zostać tutaj i wziąć udział w poszukiwaniach. Gdybym nic nie wiedział, byłbym z tego zwolniony, ale już wiadomo, że wiem…
— Kto wie?
— Ty, przede wszystkim.
— Jeżeli tylko ja, nie ma sprawy…
— Nie tylko. Tamci dwaj też się orientują. To po pierwsze. A po drugie, gdyby się rozkręciło, wyjdzie na jaw, że miałem swój udział i zaniedbałem sprawę. Wtedy, jako człowiek honoru, powinienem strzelić sobie w łeb.
Przyglądałam mu się przez chwilę z głęboką naganą i nieco podejrzliwie.
— No? Istnieje chyba jakieś wyjście?
— Owszem, istnieje. Ty.
Przez moment nie rozumiałam, co ma na myśli.
— Jak to, ja?
— Ty i nikt inny. Siedzisz już w tym po uszy. Chcę wierzyć, że nie uważasz mnie za wroga. Musiałbym… Aż ci nie śmiem tego powiedzieć…
— No co byś musiał, do licha?! Ożenić się ze mną, czy co?!
— Tak daleko moje poświęcenie nie sięga. Poza tym mam żonę. Ale musiałbym swój honor złożyć w twoje ręce. Zostawić cię tu niejako w charakterze zastępcy, osoby, która działa w moim imieniu. Normalnej kobiecie bym tego nie proponował, ale tobie…
Zdziwiły mnie jego wahania i opory. I tak bym tego przecież nie zostawiła, powinien o tym wiedzieć! Skąd mu się bierze…?
— To może być niebezpieczne — mówił dalej Mateusz grobowym tonem. — Jedyna twoja szansa, to ta, że nikt o tobie nie wie. Jeżeli się wygłupisz…
— Nie muszę — pocieszyłam go wspaniałomyślnie. — Boisz się, że będę trzaskać pyskiem na prawo i na lewo?
— Chciałem to bardziej elegancko powiedzieć…
— Wlazłabym w te manowce także i bez ciebie. Daj sobie spokój z wyrzutami sumienia i przejdź do konkretów. Co trzeba zrobić?
— Obawiam się, że w pierwszej kolejności dotrzeć do ludzi… Uzgadnialiśmy sprawę prawie do północy. Pożałowałam, że nie ma moich synów, obaj byli za granicą, bo przypomniałam sobie, że Michałek wchodził do mnie za pomocą kluczy ukradzionych Robertowi. Istniały może jakieś powiązania, kumple mojego dziecka i Michałek… Mateusz ciągle był trochę nieswój.
— Na miłosierdzie pańskie, zachowaj umiar, nie narażaj się! — błagał rozdzierająco. — Niedobrze mi, jak pomyślę, co ci może wpaść do głowy! I do nikogo nic nie mów! W razie jakiejś absolutnej konieczności możesz się skontaktować tylko z jednym człowiekiem, on pracuje w milicji. Tak się składa, że znam go od dzieciństwa, przyzwoity facet. Mamy wspólne poglądy. Ale to tylko w ostateczności, bo rozumiesz, on też ma jakieś obowiązki…
— A ci dwaj z ministerstwa…
— Ci dwaj dla ciebie nie istnieją. Powtarzam ci jeszcze raz i podkreślam, nikt o tobie nic nie wie. Rozumiesz, co mówię? Nikt o tobie nie wie…

*

Do Nastermacha dodzwoniłam się po dwóch dniach. Jakaś osoba powiedziała, że owszem, kiedyś tu taki mieszkał, ale już od dawna nie mieszka. Wyjaśniłam, że wiem o jego śmierci, ale chciałabym odnaleźć rodzinę. Osoba miała ustępliwy charakter, kazała mi poczekać i poszła szukać tej rodziny. Okazało się, że jest siostrzeniec, niejaki Kozłowski. Zostawił osobie telefon tak na wszelki wypadek.
Zadzwoniłam do Kozłowskiego i zaproponowałam, że mu złożę wizytę. Nie bardzo rozumiał po co, ale widocznie żaden grzeczny sposób odmowy nie przyszedł mu na myśl, bo wyraził zgodę. Pojechałam następnego dnia.
Kozłowski mieszkał na Siekierkach, akurat naprzeciwko mojego znajomego i miał na imię Alfred albo Fryderyk, bo żona zwracała się do niego per Fredzio. Połówka bliźniaka prezentowała się sympatycznie, Fredzio w pierwszej chwili mniej, dopiero później się rozkrochmalił.
Zaczęłam od grzecznych przeprosin, a dalej już rozkwitła improwizacja.
— Zanim będę państwu zawracać głowę, dwa pytania — rzekłam.
— Pierwsze, czy pan Nastermach miał żonę i dzieci?
— Dzieci nie — odparł Fredzio bez namysłu. — Żony miał dwie, z pierwszą się rozszedł, druga umarła.
— Zatem drugie pytanie. W chwili śmierci państwo byli najbliższą rodziną. Państwo zapewne likwidowali po nim mieszkanie i inne rzeczy. Zgadza się?
Tym razem Fredzio z małżonką popatrzyli na siebie.
— Myśmy nawet po nim dziedziczyli — rzekł Fredzio z ociąganiem. — Ale chciałbym wiedzieć, o co chodzi i dlaczego pani pyta.
— Zaraz powiem, bo to ma ścisły związek. Otóż dwadzieścia lat temu, nie, co ja mówię, dwadzieścia pięć co najmniej… No, w każdym razie w dawnych czasach moja przyjaciółka pracowała razem z panem Nastermachem. Dorywczo pracowała, Alicja Hansen…
— Jezus Mario! —wrzasnął Fredzio. — Pani Alicja…!!! Udało mu się mnie zaskoczyć.
— Pan ją znał?!
— No pewnie! Bywałem u wuja, gówniarz byłem wtedy, ale panią Alicję doskonale pamiętam! Co się z nią dzieje? Co za spotkanie, jak to jednak ludzie się schodzą…!
W minutę później byłam już ściśle zaprzyjaźniona z Fredziem i Mariolą. Opowiedziałam o Alicji, dlaczego nie, sama w sobie nie stanowiła tajemnicy. Fredzio wręcz płonął pragnieniem wyświadczenia jej przysługi. Nie musiałam się długo rozwodzić nad jej roztargnieniem, skoro była mu znana. Tę osobliwą cechę, przemieszanie matematycznej ścisłości z beztroską dystrakcją, posiadała prawdopodobnie od urodzenia. Wyjaśniłam, że zagubiła w owych czasach cudze papiery, jakieś plany to były, czy coś podobnego i do tej pory sumienie ją szarpie. Ostatnio natknęła się na właściciela, on nawet nie ma do niej pretensji, żartował sobie, ale w Alicję złe wstąpiło. Ujęła się honorem i postanowiła odzyskać stratę. Kazała mi podowiadywać się po starych znajomych, no więc usiłuję, bo co mi szkodzi. Zaczęłam od Nastermacha…
Ględząc brednie, zastanawiałam się, czy mi Alicja łeb ukręci od razu, czy też z opóźnieniem. Nie upoważniła mnie do robienia z niej kretynki, ale może zgodzi się poświęcić dla sprawy…
Rozpłomieniony zapałem Fredzio zmartwił się bardzo. Owszem, po wuju zostało mnóstwo papierów, ale nie wszystko zachowali. Większość wyrzucili, o planach nic nie wie, jakie plany w ogóle…?
Powiedziałam, że pewnie stare. Możliwe, że mapy. Fredzio spytał, czy je rozpoznam, czy nie należały może do jakiegoś kompletu, może pochodziły z atlasu, bo on ma tu różne mapy, w teczce były. Albo może są zdjęcia tego, w tej redakcji robili olbrzymią ilość zdjęć, mieli atelier fotograficzne, dlatego właśnie tak do wuja latał, bo go to nieprzytomnie interesowało. Na zdjęciach można by porównać…
Przy zdjęciach zamknęłam wreszcie gębę. Zaczęło mi się wydawać, że więcej Fredzio dowiaduje się ode mnie niż ja od niego. Zażądałam demonstracji reliktów. Fredzio wpadł w szał gorliwości, miał pawlacz pod strychem, wyciągnął z niego zakurzone szpargały, Mariola ręce łamała, bo hol na piętrze się zamienił jej w składnicę makulatury, wygrzebał ze szpargałów jakieś stare odbitki, przedwojenny plan Warszawy, mapy turystyczne i jedną sztabówkę. Przyjrzałam się jej i dech mi zaparło. W górnej połowie widniało, jak byk, Hochenwalde…
Niepojętym cudem zachowałam panowanie nad sobą i ukryłam eksplozję w umyśle. Nie rzuciłam się na nią z pazurami i roziskrzonym wzrokiem. Robiłam idiotkę z Alicji, mogłam zrobić i z siebie, to nawet przyzwoiciej… Popatrzyłam z powątpiewaniem, okazałam wahanie i niepewność. Powiedziałam, że chyba to było coś podobnego, jakoś tak mniej więcej powinno wyglądać. Mianem sztabówki jej nie określiłam, uparcie używałam słowa plany, licząc na pełną niewiedzę Fredzia w kwestii mojego wykształcenia. Chciałam oglądać więcej. Zmartwiony Fredzio wyznał, że więcej nie ma. Co po wuju zostało, to trzymał właśnie tu, na pawlaczu, oprócz tego tylko książki nie budzące wątpliwości, że są wyłącznie książkami i niczym innym. To jedno może mi dać, proszę bardzo, przy okazji dowiem się od Alicji, czy jej pasuje…
Od pierwszej chwili byłam zdecydowana nie wyjść od niego bez tej sztabówki, ale zaczęłam tu coś węszyć, Fredzio przyglądał mi się jakoś dziwnie pilnie i z szaloną uwagą. Na wszelki wypadek nie okazałam entuzjazmu. Nawet wzdragałam się ją wziąć, po czym uległam jak z łaski, dla świętego spokoju. Również na wszelki wypadek zapytałam, czy nie znał jakichś ludzi z otoczenia wuja, na przykład Michałka Lataja, Fredzio strasznie długo myślał, Mariola gapiła się na niego tępym wzrokiem, w końcu powiedział, że nie. Nie słyszał o takim. W ogóle żadnych nazwisk nie pamięta. Uzyskałam za to informację, że Nastermach umarł nagle w miejscu pracy. Dostał zawału. Materiału do przemyślenia miałam dosyć, opuściłam Fredzia, unosząc upragniony łup. Myśl, że to Nastermach obrabował Hochenwalde i wywiózł do Kanady zegar Alicji, była straszliwa. Przewracała do góry nogami wszelkie koncepcje, odbierała naszym wnioskom jakikolwiek sens i zmuszała do zaczynania wszystkiego od zera. Nic o tym człowieku nie wiedziałam!
Ze zdenerwowania doznałam objawienia. Nic w naturze nie ginie, żadna redakcja, nawet zlikwidowana, nie znika bez śladu. Pozostają po niej roczniki gazety.
W Bibliotece Narodowej spędziłam cały dzień. Pismo istniało kilka lat, przepisałam sobie stopki redakcyjne i nazwiska spod felietonów. Większość odnalezionych osób opuściła już ten świat na zawsze, bo dziennikarze zgrzybiałej starości rzadko dożywają, niektórzy rozpierzchli się po obcych krajach i w rezultacie został mi jeden. Okazał się bezcenny. Kolekcjoner, z tych, co to nigdy niczego nie wyrzucają. Prawie bez wysiłku znalazł spis ludzi pracujących razem z Nastermachem i wreszcie pojawiło się wśród nich znajome nazwisko. Zadzwoniłam do kumpla.
— Maciek, ty masz brata? — spytałam bez wstępów.
— Dwóch — odparł Maciek, przyzwyczajony do mnie od trzydziestu lat. — To znaczy, jeden jest stryjeczny.
— Któryś z nich jest dziennikarzem?
— Owszem, ten stryjeczny. A bo co?
— A bo ja go muszę zobaczyć. Rozumiesz, pogadać z nim. Doprowadź mnie do niego.
— Proszę cię bardzo. Mogę być przy tym?
— Nie widzę przeszkód.
Brat Maćka nie krył zainteresowania, czego od niego mogę chcieć. Powiedziałam od razu, że domagam się wieści o Nastermachu. Wstrząsnęłam nim z lekka i niczego sobie nie musiał przypominać z wysiłkiem.
— Byłem przy tym — oznajmił z miejsca. — Ten Nastermach przy mnie umarł i do samej śmierci tego nie zapomnę. Ale to już było gdzie indziej i za drugim razem.
Poprosiłam, żeby opowiedział porządnie i po kolei, bo mnie umysł zaczyna zgrzytać. Przeciążenie zapewne. Niech mówi, jak do ćwoka.
Brat Maćka spełnił prośbę i opowiedział porządnie. Znał Nastermacha długie lata, od wojny, pracował z nim w tamtej zlikwidowanej później redakcji jako początkujący, potem przeszedł gdzie indziej, a następnie znów z nim zaczął pracować w innej redakcji. W czasie tej drugiej pracy właśnie Nastermach dostał zawału, a byli prawie sami na całym piętrze, bo stało się to późną nocą. Centrala akurat była zepsuta, telefony nie działały, nie wiedział, co robić, ratować Nastermacha czy szukać budki telefonicznej. W najbliższej budce słuchawka była urwana, przeżył to okropnie i długo potem czynił sobie wyrzuty, że Nastermach przez niego umarł, bo za późno sprowadził mu pomoc. Z tej przyczyny wszystko, co miało związek z Nastermachem, doskonale pamięta.
Wyjawiłam, że interesują mnie dwie sprawy. Charakter Nastermacha i jego rzeczy. Co do charakteru brat Maćka bez wahania oświadczył, iż chciałby jeszcze raz w życiu spotkać równie kryształowego człowieka, co do rzeczy natomiast, to nie wie, co mam na myśli.
Uściśliłam, że papiery. Była w przeszłości taka chwila, kiedy moja przyjaciółka Alicja zostawiła na biurku Nastermacha komplet map i ten komplet diabli wzięli. Nie mam wielkich nadziei, ale na wszelki wypadek próbuję się dopytać. A może będzie cud?
— Będzie — powiedział spokojnie brat Maćka. — Czy to były może niemieckie sztabówki?
Nie uwierzyłam własnym uszom i o mało się nie udławiłam jednym łykiem kawy.
— Moje rzeczy też tam leżały, na jego biurku — mówił brat Maćka. — Nie było dnia, żebym w tym nie grzebał. Sztabówki mnie interesowały, wie pani, jak to szczeniak, który nie zdążył sobie postrzelać w wojnę. Co prawda, głównie zajmowało mnie powstanie, ale czego dopadłem, to chociaż oglądałem. Pamiętam, sześć ich było.
— Nie osiem?
— Nie, sześć, z całą pewnością.
Zapytałam czy znał Alicję. Owszem, przypominał ją sobie. Przy sztabówkach jej nie widział, ale nie siedział przecież bez przerwy w pokoju, przeciwnie, wiecznie gdzieś latał. Kiedy natknął się na te mapy, było ich sześć i leżały na stosie, ładnie ułożone. Wcześniej mogło ich być nawet osiemdziesiąt, nie wie, kto je przyniósł i kiedy. Dałam spokój, poprosiłam, żeby mówił dalej. Co się stało z tymi sześcioma?
— Miałem je do niedawna — powiedział brat Maćka, odbierając mi mowę. — Mam się przyznać? Przeszło dwadzieścia lat, przedawnienie… Ja je ukradłem.
Odzyskałam głos dość gwałtownie.
— Na litość boską…! I co…?!!! Z detalami…!!!
Brat Maćka pokonał opory. Opowiedział. Obejrzał sztabówki, ale nie ukradł ich od razu, chwilowo zostawił na stole Nastermacha. Jakoś tak się stało, że przyleciał do redakcji jeszcze późnym wieczorem i prawie równocześnie przyleciało takich dwóch. Jednego czasem widywał, drugiego nie. Miotali się po pokoju, dopadli tych map, rozłożyli każdą i sfotografowali. Nie w pokoju oczywiście, mieli tam świetne atelier fotograficzne, z oświetleniem i tak dalej. W tym atelier robili zdjęcia, a brat Maćka podglądał. Pozostało mu w pamięci, że jakieś to było gorączkowe, zachłanne, krótko mówiąc, podejrzane. W pośpiechu poskładali mapy z powrotem, podrzucili na biurko Nastermacha i uciekli. Wtedy je ukradł. Nazajutrz przyszło mu do głowy, że może okradł Nastermacha. Spytał go o te mapy, ale okazało się, że Nastermach nic o nich nie wiedział i nie miał pojęcia czyje były. No więc pozbył się wyrzutów sumienia…
— Zaraz, spokojnie — powiedziałam, półprzytomna z przejęcia. — I co było dalej? Mówił pan, że je miał pan w czasie przeszłym. Co się z nimi stało? Jak je pan stracił i dlaczego?
Wtrącił się Maciek. .
— Przez kumpla Henia chyba, nie? Pamiętam, przyjechał, szukał pamiątek wojennych…
— Syn kumpla Henia — sprostował brat Maćka. — Zgadza się, był u mnie, pytał, czy czegoś nie mam, interesował się. Jak mu pokazałem różne rzeczy, oczy mu wyszły z głowy, żebrał i skamlał, żeby mu sprzedać chociaż te mapy. Materiałów z powstania z góry wiedział, że nie dam za nic, więc uczepił się tych sztabówek. Trochę mi było szkoda, bo ciekawie oznakowane, ale ze względu na Henia dałem mu je w prezencie. Nie będę przecież sprzedawał kradzionych rzeczy…
— Co to za Henio? — spytałam wrogo.
— Nasz wspólny przyjaciel — powiedział Maciek. — Taki kumpel od urodzenia. Już co najmniej od piętnastu lat siedzi w Kanadzie. Moim zdaniem, dał się zrobić w konia.
Postanowiłam ochłonąć, bo szalały po mnie emocje, wnioski, odkrycia i rozmaite inne wstrząsy. Nastermach, jako rabuś z Hochenwalde, chyba odpadał. Przyplątał się Henio. Przepadł gdzieś Mundzio i dwie mapy, nie, nie dwie, jedna, bo druga jest u Alicji, nie jest, była…
Udało mi się wyrzucić na podłogę całą zawartość torebki.
— Tu niech pan popatrzy! Lupę… Dajcie lupę, nie mogę znaleźć mojej!
Brat Maćka z uwagą obejrzał oba zdjęcia, grupę w ogrodzie i Michałka z makietą Alicji.
— Tego znam — oznajmił, popukując w Mundzia. — Pamiętam go z tamtych czasów, pętał się u nas, taki wścibski gówniarz. Natomiast ten…
Przyjrzał się Michałkowi z makietą.
— Prawie mógłbym przysiąc, że to jest ten, który wtedy przyleciał do pomocy przy fotografowaniu tych map. Młodszy był trochę, niż na tym zdjęciu… Podglądałem ich cały czas, to on!
Maciek odebrał mu zdjęcia i również obejrzał.
— O, cholera… — powiedział z wyraźnym zaskoczeniem. Strzępów i kawałków informacji nagromadziło mi się nagle tyle, że nie byłam w stanie ich uporządkować. Nawet zacząć mi się nie udawało. Zaskoczenie Maćka zirytowało mnie okropnie, stanowiło dodatkowy element, dorzucony do ogólnego bałaganu.
— Bo co? — spytałam niecierpliwie, nadając pytaniu możliwie szeroki zakres.
— Bo mi się to wszystko razem nie podoba. Ten flimon od Henia, ta afera z mapami i do tego ten… Ja też się nadziałem na jakieś takie rzeczy i teraz widzę, że to się wiąże. Głupia sprawa.
Stanowczo zażądałam precyzji w wypowiedziach. Maciek chronologii nie potrafił ustalić, pamiętał tylko wydarzenia. Chronologia w pewnym stopniu wychodziła z dedukcji.
— Praktykowałem w takiej jednej pracowni, do szkoły jeszcze chodziłem, więc to musiało być najdawniej — powiedział z namysłem. — Przyleciał tam ten, co się u nich pętał…
Gestem brody wskazał brata, a palcem popukał w Mundzia. Urwał i dla pewności obejrzał go jeszcze raz przez lupę.
— I co? — popędziłam z naciskiem.
— Nie pamiętam, jak się nazywał…
— Mundzio Talarski — poinformowałam.
— Nie znam…
— Znasz. Przyleciał tam i co?
— To była taka pracownia… No, jakby sitodruku, fotokopii, wtedy to się inaczej nazywało, pracowało się na innych maszynach, materiałach… To właściwie było wszystko. Ten mój szef, znajomy ojca, to był taki fachowiec–geniusz, wszystko potrafił z niczego, a zajmował się także mikrofotografią, co za sztuki robił, to nie uwierzysz, do tej pory mam wystawę plakatów na znaczku pocztowym. Znaczek zrobił jak prawdziwy, nawet z ząbkami, a na nim dziewięćdziesiąt sześć plakatów, cudownie odbite, po powiększeniu napisy można odczytać…
— Gwizdnę cię w ucho — obiecałam energicznie.
— Dobra, już wracam. To niby nic, ale on robił dosłownie na niczym i z niczego. No i ten, jak mu tam, Tadzio…
— Mundzio.
— Dobra, ten Mundzio przyleciał i chciał go namówić na jakąś robotę. Nie wtajemniczał mnie specjalnie, ale przecież głuchy nie byłem. Chodziło mu właśnie o mikrofotografię, z tym że w grę wchodziły mapy. O czym oni tam ze sobą gadali, nie mam pojęcia, ale mój szef odmówił. Wyrzucił go za drzwi, powiedział, że w szpiegowskich machlojach pomocy udzielał nie będzie, ten Mundzio poszedł w Pireneje i cześć. Potem, jak Henio wyjeżdżał… Nie, to przedtem… Albo potem… Nie, przedtem. Henio przed samym wyjazdem radził się mnie w głupiej sprawie. Wiesz, ja tego nie umiem powtórzyć…
— Po japońsku mówił? — warknęłam. — Czy może heksametrem?
— Nie, ja tego po prostu nie pamiętam. Ale ogólna treść była taka, że ktoś chce czegoś od niego. W RFN. Henio najpierw posiedział trochę w Europie, dopiero potem pojechał dalej. Ktoś chciał, żeby mu w RFN coś znalazł czy może kogoś, mam jakieś skojarzenie ze zbrodniarzem wojennym, ale nie wiem czy trafnie. Może to był jakiś niesłusznie podejrzany. Wiesz, jak z tym zegarkiem, on ukradł czy jemu ukradli. W każdym razie Henio miał znaleźć… chyba raczej kogoś… I donieść temu, co go prosił. Źle nam to brzmiało, ale z jakichś przyczyn uważaliśmy, że to ważne, więc poradziłem mu wtedy, żeby znalazł i nie doniósł. No, żeby się zwyczajnie nie przyznał, że znalazł. I tak zrobił.
— Skąd wiesz?
— Napisał mi tak, że wiedziałem, o co chodzi. To pamiętam. Nie wiem co, ale wiem, że znalazł i zachował przy sobie.
— I co to ma wspólnego z Mundziem?
— Z jakim Mun… a! Nie wiem. To ma coś wspólnego z mapami. Kumpel jeden mówił mi coś o powiększaniu, wiedział, że mam Henia w RFN, pytał, czyby nie przysłał… Fotogramy! Fotogramy na całą ścianę, a potrzebna szalona dokładność, bo to mapy. Utkwiło mi w pamięci, że zdjęcia i że mapy, możliwe, że skojarzyło mi się z tymi wcześniejszymi mapami i ze szpiegostwem i dlatego zapamiętałem. A w jakimś momencie, ale już znacznie później, przyplątał się jeszcze jeden, turysta miał to być, nie wiem skąd, znał Henia, miał mój adres. Nawet sympatyczny. Trochę go oprowadziłem, ze dwa razy zabrałem do knajpy i przed odjazdem powiedział coś, co mnie zastanowiło. Powiedział… czekaj… że jeżeli wiem cokolwiek o niekompletnej mapie, to niech zapomnę za zawsze. W ogóle tego nie zrozumiałem, a on powtórzył parę razy. Mam na zawsze zapomnieć o niekompletnej mapie i cześć. Szczerze mówiąc, do dziś dnia tego nie rozumiem…
— Ślepa krowa, ma pod nosem i nie widzi… — wymamrotałam z obrzydzeniem.
— Co proszę…?
— Nic, nic. Mówię sobie komplementy. I co dalej?
— Nic dalej. Teraz się od niego dowiaduję, że, znów przez Henia, jakiś dupek żołędny przyjechał i zabrał mapy. Co z tymi mapami, do cholery? I bardzo się boję, czy ten Henio się w coś nie wplątał…
— Muszę ich spisać, bo się pogubię — powiedziałam nerwowo. — Niczego w świecie nie jestem bardziej spragniona niż miejsca pobytu niekompletnej mapy. Kto to był, ten kretyn, co ci kazał zapomnieć?!
— Co ty powiesz, możesz wyjaśnić, o co mu chodziło?
— Mogę. Nie, nie mogę. Nie wiem. Najpierw powiedz, kto to był.
— Nie pamiętam. Rymarz jakiś. Może szewc. Coś miał wspólnego ze skórami,
— Kuśnierz…!!!
— Może. A co? Znasz jakiegoś kuśnierza?
Moje emocje przeszły apogeum i teraz nagle sklęsły. Uspokoiłam się. Doznałam wrażenia, że przed chwilą pożerałam zachłannie coś, co uciekało przede mną, a teraz wreszcie pożarłam i już nie musze się śpieszyć Mogę nieco odpocząć po tej gonitwie za żerem. Proces trawienia wymaga spokoju…
— Kuśnierza znam ze słyszenia — odparłam z lekkim roztargnieniem. — Niekompletna mapa potrzebna jest w celach, które stanowią coś w rodzaju tajemnicy stanu, więc nie będę się w to wdawać. Szpiegostwo to nie jest. Możliwe jednak, że posiadanie tej mapy jest równoznaczne z posiadaniem grzechotnika…
Nagle przypomniałam sobie, że u mnie w domu leży odpowiednik poszukiwanego uzupełnienia i podniosło mnie z krzesła.
— Nie wiem, co to jest, ale wszystkie ważne rzeczy przychodzą mi do głowy tylko wtedy, kiedy z kimś rozmawiam — stwierdziłam z goryczą. — Natychmiast wracam do domu. Nic nie wiem o żadnej niekompletnej mapie, pierwsze słyszę, mam sklerozę, jeśli nawet się dowiem, z miejsca zapomnę…

*

Podejrzenia w stosunku do Fredzia wysunął Maciek. Wtajemniczyłam go w całość afery, bo nie tylko był godzien bezwzględnego zaufania, ale także znał Henia, który zaczynał być bardzo potrzebny. Z wysiłkiem przypomniałam sobie, że też go kiedyś znałam, raz nawet obaj z Maćkiem byli u mnie z wizytą w towarzystwie psa, wielkiego owczarka podhalańskiego i oczywiście znacznie lepiej zapamiętałam psa. Znajomość miała zatem niewyraźne oblicze i ekspertem od Henia był Maciek. Poza tym, trawiąc żer, musiałam do kogoś mówić, a pogawędki z Alicją wypadały nieco kosztownie.
Z błąkających się po imprezie osób wyodrębniliśmy najważniejsze. Michałek i Mundzio znajdowali się w czołówce, łeb w łeb z nimi szedł kuśnierz. Osobnik, robiący zdjęcia w towarzystwie Michałka, był postacią tajemniczą, wiekiem nie pasował do nikogo, starszy o parę lat, inny rocznik. Równie zagadkowo wyglądał syn nieznanego kumpla, wyłudzający sztabówki od brata Maćka. Ponadto ukradkowy sposób działania w redakcji wskazywał na chęć zachowania sekretu, chyba przed Mundziem, możliwe zatem, że Michałek i spółka od początku stanowili konkurencję.
Alicję zawiadomiłam z triumfem, że w Wysokim Lesie znajduje się jedno dodatkowe drzewo z brązową kropką w środku pnia. Rośnie na stróżówce przy bramie. Inne nie mają kropek i rosną zwyczajnie na gruncie, zapewne to jedno stanowi inny gatunek. Odparła na to, że znalazła nazwisko służącego i przyśle mi w liście, bo nie chce jej się teraz literować. Pomyślałam, że jeszcze kilka takich rozmów szyfrem i ktoś się w końcu nami zainteresuje.
Natychmiast po odłożeniu słuchawki zadzwoniłam drugi raz, bo przypomniałam sobie Nastermacha. Poinformowałam ją, że właściwą mapę odnalazłam w spuściźnie po nim i spytałam co myśli o jego działalności rabunkowej.
— Oszalałaś! — wykrzyknęła z pełnym protestu oburzeniem. — W żadnym wypadku! Ja go znałam!
— Naprawdę uważasz, że znajomość z tobą uszlachetnia wszystkie charaktery? Mundzia też znałaś…
— Idiotka. Romek to był po prostu absolutnie uczciwy człowiek! Szkoda, że umarł. Wybij go sobie z głowy, mowy nie ma!
Dwojgu świadkom musiałam uwierzyć. Sztabówka w rękach Fredzia stała się wobec tego zupełnie niezrozumiała. Nie zgadzała się z niczym.
— W rezultacie cały ten Mundzio dorwał tylko jedną mapę — rozważał Maciek. — Pozostałe podpieprzyli, pardon, chciałem powiedzieć rąbnęli Alicja i mój brat. Hochenwalde zostało wybebeszone, to wiesz na pewno. I właściwie pęta się tutaj tylko sztabówka z Hochenwalde, gdyby znikła razem z Mundziem, wszystko byłoby jasne, tymczasem ma ją Fredzio. Co to może znaczyć?
— Nie mam pojęcia. Wiem tylko, że Mundzio uciekł nieźle zaopatrzony.
— O Hochenwalde wiedział także ordynans. Może się w to wmieszał?
— Sprawdzę, jak dostanę jego nazwisko i adres. Gdybym doszła, w jaki sposób Fredzio posiadł tę mapę…
— Powtórz jeszcze raz tę całą rozmowę u niego! Powtórzyłam słowo w słowo z największą dokładnością. Maciek złowieszczo kiwał głową.
— Znamienne — zawyrokował. — Nikomu postronnemu nie przyszłyby na myśl fotografie map, mapy to mapy, a zdjęcia to zdjęcia, co ma piernik do wiatraka? On musi coś wiedzieć o tej aferze i pokazał ci sztabówkę na wabia, żeby zobaczyć, jak zareagujesz.
— Co on może wiedzieć, nie mógł brać w tym udziału, jest za młody! Znacznie młodszy od tej całej ferajny!
— Ile mógł mieć wtedy lat?
— A bo ja wiem? Ze sześć.
— I w tym wieku interesował się fotografią? — zgorszył się Maciek. — Sześcioletnie dziecko latało do wuja i pchało się do ciemni fotograficznej? I zapamiętało Alicję?
— Pamiętania Alicji nie będę kwestionować, Alicji się nie zapomina, ale co do reszty, masz rację. Oczywiście, że zełgał! Twierdził, że mapę ma po Nastermachu…
— Nie wierzę.
— Ja też nie, ale gdyby to była prawda, gdyby ona cały czas leżała u niego, jako pierwszy podejrzany wystąpiłby ordynans. Tylko jemu jednemu żadna mapa nie była potrzebna. Ja go muszę dopaść. Mundzio podobno ordynansa znał, mogli to załatwić wspólnymi siłami. Co do Fredzia natomiast, to wtedy nie, ale później, może słyszał coś o tym, dowiedział się czegoś i sam zaczai węszyć? Może ma powiązania z szajką, powiedzmy, odmłodzoną?
— Młode kadry rosną — zaopiniował Maciek melancholijnie. — Wygląda na to, że coś tu przetrwało. Trzeba by sprawdzić, kto tam kogo znał, bo na razie mamy tylko trzy ogniwa tego łańcucha: ordynans — Mundzio — Michałek…
Rozważania przeistoczyły nam się w kłębowisko wątpliwości. Rozpoczęte dawno temu przedsięwzięcie, zamiast zostać zrealizowane i zakończone, najwyraźniej w świecie wlokło się latami. Świadczyły o tym także informacje od Mateusza. Zniknięcie nadziewanej góralki zaszkodziło tej szajce z pewnością, możliwe, że ów ktoś, kto posiadał uzupełniającą połowę, próbował odnaleźć brakujące kawałki. Stąd uparte poszukiwanie i zdobywanie map. Możliwe, że z dawnych czasów mieli jakieś informacje bezpośrednie, a sztabówki stanowiły tylko uzupełnienie, możliwe, że sami nanosili na nie jakieś dane, te różnorodne krzyżyki na plackach coś przecież powinny oznaczać. Jakiś jeden dodatkowy fragment znalazł się u mnie wyłącznie dzięki temu, że Alicja była na bani i pstrykała po kątach. Nie dało się go dopasować do mapy zbiorczej, bo był w innej skali, obejmował mniej więcej jedną piętnastą całości. Zlokalizowaliśmy go metodą żmudnego badania rzek i dróg, ale nic nam z tego nie przyszło.
— Zanim pojedziemy szukać tego ordynansa… — zaczął Maciek.
— Jak to, pojedziemy? — przerwałam, nieco zaskoczona. — Ty też chcesz jechać?
— A jak? Akurat mnie to wszystko bardzo interesuje i mowy nie ma, żebym odpuścił! Poza tym, to może być niebezpieczne, a zawsze trudniej trzasnąć dwie osoby, niż jedną. Jasne, że jadę!
Ucieszyłam się z całego serca.
— Bardzo dobrze, musimy tylko poczekać na wiadomość od Alicji.
— Uważam jednak, że przedtem trzeba rozgryźć Fredzia — podjął Maciek stanowczo. — On mi za mocno zaczyna śmierdzieć. Możliwe, że coś by z niego wyszło.
— Czekaj! — przypomniałam sobie nagle. — Naprzeciwko Fredzia mieszka jeden mój znajomy. Mogę mu złożyć wizytę. Zdziwi się przeraźliwie, ale co to szkodzi, niech się dziwi. Może coś wie…?

*

Kiedy z wielką stanowczością oznajmiłam, że zakochałam się na śmierć w osobniku mieszkającym po drugiej stronie ulicy, Baltazar zachichotał jak rozweselona hiena. Nie wiem, czy mi uwierzył, ale z miejsca wytknął, iż osobnik ma żonę i coś mu się widzi, że ta żona jest młodsza ode mnie. Powiadomiłam go, iż uczucie i bez tego wydaje mi się beznadziejne, więc życzę sobie przynajmniej o przedmiocie namiętności rozmawiać. Dowiadywać się czegoś. Poznawać jego przeszłość. Tym sposobem będę się czuła połączona z nim przynajmniej teoretycznie.
Baltazar rżał jak całe stado ogierów.
— Dareeeeeeeek!!! — rozdarł się nagle na cały dom.
Na schodach usłyszałam tupot i w drzwiach pojawił się jego syn, którego ostatnio widziałam w wieku lat czterech. Obecnie miał dziewiętnaście.
— Jak ojciec włącza syrenę, to zawsze chodzi o coś ciekawego — oznajmił z radosnym zainteresowaniem. — W innych wypadkach stosuje inne metody.
Baltazar pominął wszelkie formalności towarzyskie i poinformował go o moim najnowszym szmerglu. Czekałam, co z tego wyniknie, żywo zaciekawiona.
— Coś podobnego! — wykrzyknął Darek. — No proszę, już drugi raz będę przydatny!
Okazało się, że na swoje szóste urodziny dostał od ojca lornetkę. Posiadana przez Baltazara ilość pieniędzy pozwoliłaby mu bez trudu ofiarować synowi teleskop astronomiczny albo zgoła pojazd międzyplanetarny, ale ograniczył się do lornetki. Na gwiazdkę dziecko dostało mikroskop, a na siódme urodziny aparat fotograficzny z teleobiektywem i rozmaitymi szykanami. Przyrządy optyczne wzbudziły jego głębokie zainteresowanie.
Siedmioletni chłopcy na ogół nocnego życia jeszcze nie prowadzą. Wieczorem bywają zapędzani do domu, do kolacji i do łóżka, co nie znaczy, że od razu zapadają w sen. Spragniony wykorzystania atrakcyjnych instrumentów w jak najszerszym zakresie Darek oglądał i uwieczniał to, co mu było dostępne, a mianowicie dom sąsiada.
Egzystencja Fredzia na przestrzeni ostatnich jedenastu lat pojawiła się nagle przede mną jak na dłoni. Syn Baltazara, sympatyczny już na pierwszy rzut oka, nabrał dla mnie cech zgoła anielskich. Od dwóch lat zaniedbał wprawdzie nieco ulubione pasje, bo dopadły go dziewczyny, ale za to robił coraz lepsze sztuki. Rzecz oczywista, nie chodziło mu wcale o Fredzia, na Fredzia kichał, jego celem były eksperymenty techniczno–optyczne, a przedmiot eksperymentów mogło stanowić byle co. Dom sąsiada z przeciwka nadawał się świetnie, szczególnie w nocy i w ogóle w ciemnościach. Jak dotąd, Darek doszedł do jakichś przedziwnych praktyk z noktowizorem, do zdjęć w podczerwieni i różnych innych rzeczy, o których nigdy w życiu pojęcia nie miałam. Poprosiłam go uprzejmie, żeby stronę techniczną pominął całkowicie i od razu ujawnił rezultaty, zrozumiałe dla zwyczajnej ludzkiej jednostki. Spełnił moją prośbę z radością, bardzo dumny z siebie.
Prawie od samego początku potwierdziły się najgorsze podejrzenia, Fredzio zełgał, na jednym zdjęciu z jego domu wychodził Michałek, jak byk. Długo myślał, żeby go sobie nie przypomnieć… Potem nie widziałam już znajomych, chociaż jedna gęba mnie zaintrygowała, musiałam się z nią zetknąć, ale za nic nie mogłam sobie skojarzyć, w jakich okolicznościach. Na wszelki wypadek postanowiłam pokazać całą tę kolekcję Maćkowi, Darek zgodził się wypożyczyć mi całe pudło. Kilka serii było zgoła niezwykłych, pokazywały kolejne przybliżenia. Dwaj faceci oglądali coś na stole, obok leżały przedmioty, najwidoczniej wyjęte z kieszeni. Portfel, notes i jakieś papierki. Następnie widać było tylko te przedmioty. Następnie głównym motywem był sam papierek, następnie papierek urósł i napis na nim swobodnie można było odczytać. Napis był niemiecki, a W.M.Heinrich niewątpliwie stanowiło nazwisko.
— Kwit z pralni na pranie skórzanego płaszcza z gwarancją — poinformował mnie Darek radośnie.
— Skąd wiesz?
— Ojciec przetłumaczył.
Jedna seryjka stanowiła wręcz arcydzieło. Facet przy stole, w innych okolicznościach niż poprzednio, bo nic do oglądania nie leżało, za to stały filiżanki i kieliszki, trzymał w ręku malutką klateczkę z filmu. Potem była sama klateczka, przedstawiała mapę. Potem na narożniku klateczki widniał jakiś element niszczący, następnie znów pojawił się facet, trzymający w jednej ręce zapalniczkę, a w drugiej prawie spaloną klateczkę z filmu. Zrobiłam się półprzytomna.
— Film! — zawyłam głosem wygłodniałej wilczycy. — Masz odbitki, musisz mieć i film! Chcę ten kawałek! Nie chcę go wcale, chcę go zobaczyć wielki jak stodoła!!!
— To musimy pójść na dół, pokażę pani na ekranie, bo to akurat przerobiłem na slajdy — powiedział Darek. — Spodobało mi się, że się tak ładnie pali.
— Zaraz pójdziemy, niech obejrzę do końca…
— Mam jeszcze filmy. Kręcone kamerą, ale nie wiem, czy tam pani znajdzie coś ciekawego. W zimie zasłaniali okna, tylko w lecie mieli szeroko otwarte.
— Całe jedenaście lat spędziłeś, siedząc przy oknie bez chwili przerwy?
— Tak naprawdę, to większość pochodzi z kilku tygodni. Miałem wtedy złamaną nogę i rzeczywiście bez przerwy siedziałem w oknie. Albo na balkonie. A reszta, to już wyrywkowe…
Na jednym zdjęciu widniała ogromna noga. Ściśle biorąc, nie była to cała noga, tylko kawałek, stopa z uniesioną piętą, dotykająca ziemi palcami, w eleganckim, jasnym bucie z widoczną nad nim skarpetką i fragmentem nogawki spodni. Zdjęcie było kolorowe, całe wypełnione różnymi odcieniami beżu, but wyglądał na zamsz i przyjrzałam się temu dokładniej, bo spodobała mi się barwa. Darek rzucił okiem i pogrzebał w stosie.
— A to jest taki, no, znikający punkt — oznajmił, wyciągając następną odbitkę. — Tu jest całość.
Na całości znajdowały się otwarte drzwi domu Fredzia i wchodzący w nie człowiek. Z człowieka widać było tylko resztkę nogi. Zainteresowałam się.
— Dlaczego znikający punkt? Co masz na myśli?
— Okropny facet. Ile się nawysilałem, żeby go złapać w obiektyw, to pani sobie nie wyobraża. Wszystko, co mi się udało osiągnąć, to ta noga, na innych zdjęciach mam jeszcze mniej, chociaż czatowałem na niego godzinami. Jakoś tak pojawiał się i znikał, że nie sposób było nadążyć, w dodatku bardzo nieregularnie. W końcu zrezygnowałem, bo życie bym na niego zmarnował.
Zainteresowałam się bardziej, na wszelki wypadek.
— Powiedz coś więcej — zażądałam. — Kiedy się pojawiał? Ostatnio, czy dawniej? W dzień czy w nocy? Długo tam siedział czy krótko?
— Różnie, Siedzieć, to nie siedział nigdy krócej niż kwadrans, a czasami parę godzin. Przychodził też różnie, rano, wieczorem, w ciągu dnia, jak popadło, z tym że nie często. Razem w ogóle parę razy, góra dziesięć, ale zdenerwował mnie od pierwszego kopa.
— Bo co?
— Bo skręcił na schodki, widać było, że wchodzi, a jak spojrzałem w wizjer, to go nie było. I w ogóle zniknął, jakby go co zdmuchnęło. Siedziałem tu akurat przy oknie i za jakiś czas zobaczyłem, że wyszedł, złapałem aparat, strzeliłem z miejsca i chała. Na zdjęciu go nie ma. Gdzie się podział, pojęcia nie mam, samochodu żadnego nie było, więc nie wsiadł, zniknął i tyle. Zgniewało mnie i zaparłem się na niego, ale zanim się pokazał drugi raz, zdążyło mi przejść. To było po paru miesiącach. W ogóle te dziewięć czy dziesięć wizyt to się rozwlokło na jakieś trzy, cztery lata. A jak w końcu ustawiłem kamerę prosto na drzwi sąsiada, na stałe ją wycelowałem tak, że tylko pstryknąć, to już więcej się nie pokazał. Rok tak stała.
— A dawno ją zdemontowałeś?
— Przeszło rok temu. Z czego wynika, że nie było go dłużej niż dwa lata. I wszystko co mi z tego zostało, to ta jedna noga.
Przyjrzałam się jeszcze raz. But wydawał się nowy, dość oryginalny, zamsz, przyozdobiony ażurową plecionką. Może jeszcze w tym chodzi? Trzeba patrzeć ludziom na nogi, wszystko co wchodzi do Fredzia jest podejrzane…
Baltazar się prawie popłakał, kiedy zachłannie oglądałam wielką mapę na ekranie. Stanowiła fragment znajomego dzieła, różniła się od niego tylko brakiem placków. Niszczyli negatyw, zapewne po wykorzystaniu, po zrobieniu odbitki, diabli wiedzą po czym jeszcze. Niszczący był nie do rozpoznania, bo go Darek kompletnie zlekceważył, wyeksponowane pozostały tylko ręce. Zaciekawiło mnie, że tak trzyma ten kawałek filmu do końca, powinien był się przecież oparzyć, rzucić to, na przykład do popielniczki.
— On miał protezę — wyjaśnił Darek. — To już widziałem oczami. Pamiętam go, zaczął tu bywać akurat, jak siedziałem z nogą. Potem się jakoś rozmył.
— W tym też jesteś na śmierć zakochana? — chichotał Baltazar.
— Może masz go gdzieś od frontu, daj jej, niech sobie popatrzy!
— Nie, jakoś od frontu go nie zrobiłem. Tylko od tyłu. Przypomniałam sobie nagle, co usłyszałam na początku.
— Czekaj, a co to znaczy, że będziesz przydatny drugi raz? Byłeś już przydatny poprzednio?
— A jak? Parę lat temu, dwa, czy trzy, tam było włamanie naprzeciwko…
— Cztery — poprawił Baltazar.
— Może cztery. Jak tych sąsiadów nie było. Bezczelnie zupełnie, w biały dzień. Nawet mi do głowy nie przyszło, że to włamanie, zupełnie przypadkowo robiłem zdjęcia. Sprzątaczka poleciała na milicję i jak gliny przyjechały połapałem się i dałem im cały serwis fotograficzny. Dzięki mnie znaleźli tych włamywaczy. Zresztą, podobno bardzo mało ukradli.
Wyobraziłam sobie, jak się Fredzio ucieszył z tej interwencji.
— Czy ten z protezą, to jest ten sam, co miał kwit z pralni? — spytałam. — Ten Heinrich?
— Nie, to jakiś inny. Tamten miał ręce w porządku.
— W Heinrichu też jesteś zakochana? — zainteresował się Baltazar.
— Jestem zakochana we wszystkim, co się tam dzieje naprzeciwko — oświadczyłam dobitnie. — Nie wolno mi? Jest jakiś zakazi
— Wariatka, znów się w coś wrąbałaś! Czy ty się nigdy nie zaczniesz starzeć?
Z wielką stanowczością zapewniłam go, że nigdy, zabrałam wszystko co mi Darek pożyczył i pojechałam do Maćka. Wysypałam mu na tapczan cały uzyskany materiał fotograficzny i kazałam patrzeć.
Heinrich okazał się kuśnierzem.
O ile oczywiście kuśnierzem był facet, ostrzegający niegdyś Maćka przed niekompletną mapą i mający coś wspólnego ze skórami. W każdym razie był to ów Heinrich. Maciek rozpoznał go bez chwili wahania i gotów był w tej kwestii złożyć dowolną liczbę przysiąg. Odłożyłam zdjęcie na bok i postanowiłam, że pożyczę to wszystko od Darka na nieco dłuższy okres czasu…

*

Włamanie do Fredzia zgodnie uznaliśmy za wydarzenie interesujące, poleciałam zatem do milicji. Informacje o zamkniętej już sprawie uzyskałam bez trudu.
Zdaniem władzy, nie było to nic ciekawego. Włamywacze, Dojda i Ząbek, ani przez jedną chwilę po złapaniu nie usiłowali się wypierać, wyznali prawdę od razu. Jak się okazało, służyli sprawiedliwości. Jeden taki poprosił ich o tę przysługę, bo podlec z willi ukradł mu parę rzeczy, nic cennego wprawdzie, ale za to pamiątki. On sobie kolekcjonował różne ciekawe zdjęcia i mapy, hobby ma takie geograficzne, a tamten łobuz był u niego i rąbnął. Wartości obiektywnej to nie ma, do milicji nawet dzwonić nie warto, niemniej jednak ulubione przedmioty chciałby odzyskać, więc po prostu trzeba je odkraść. Sam nie potrafi. Dojdą i Ząbek niech się włamią, łobuza akurat nie ma, dom pusty, niech broń Boże nie biorą niczego cennego, nic w ogóle dla siebie, niech wygarną tylko wszystkie mapy i wszystkie fotografie, na których są mapy. On już sobie wybierze co jego, a resztę łobuzowi szlachetnie zwróci.
Owszem, za przysługę zapłacił. Dojda i Ząbek zlecenie wykonali uczciwie, przeszukali cały dom, możliwe, że trochę bałaganu zostawili, ale do sprzątania nikt ich nie angażował. Co tam geograficznego znaleźli, to wzięli i przynieśli właścicielowi, więc właściwie dokonali czynu przyzwoitego i sprawiedliwego. Zleceniodawcy nie znają. Widzieli go dwa razy, raz, jak zlecał, a drugi, jak odbierał towar i płacił za usługę. Jak wygląda naprawdę, nie wiedzą, bo kudłaty był gorzej niż małpa. Wiadomo, że wszystko sztuczne, ale co ich obchodzi. Peruka, wąsy, broda, jak Machabeusz wyglądał, brwi miał dolepione i do tego na nosie plaster, taki z opatrunkiem. Nie poznają go za skarby świata.
Poszkodowany przyznał, że istotnie zginęło mu trochę starych szpargałów, bezwartościowych zupełnie i na dobrą sprawę największą szkodę stanowi zepsuty zamek. Zaprzeczył, jakoby kiedykolwiek komuś coś kradł. Ząbek miał za sobą dość bogatą karierę, głównie w różnych kioskach, gdzie troska o sprawiedliwość nie wchodziła w rachubę, więc jako recydywista dostał trzy lata. Dojda natomiast dał występ pierwszy raz, jego dotychczasowa przeszłość była nieskalana, wyszedł z tego zatem z zawieszeniem. Zawieszenie było długie, cztery lata, jeszcze mu się chyba nie skończyło. Ale słusznie nie poszedł siedzieć, bo chyba nie miał przestępczych inklinacji, przerażony był śmiertelnie i w ogóle wyjechał z Warszawy. Odseparował się od towarzystwa, do którego Ząbek usiłował go przylepić. Oryginalny pseudonim pochodzi od określenia „niedojda”, którym to mianem długo był obdarzany przez grono przyjaciół, aż wreszcie postanowił się wykazać, zaprzysiągł zuchwałe czyny i wówczas stwierdzono, że już nie jest niedojda. Nie niedojda, zatem dojda, i tak mu zostało.
Zainteresowali mnie obaj. Ząbek nazywał się naprawdę Marian Rysiak, a Dojda Leonard Wiśniewski. Przepisałam sobie adresy. Z Ząbka zrezygnowałam od razu, bo otoczony był towarzystwem, z którym nie znalazłam wspólnego języka. Żulia straszliwa, gorzałą zionąca. Pod adresem Dojdy zastałam mamusię i siostrę; mamusia kamiennie milczała, a siostra poinformowała mnie, że Dojda wyjechał. Domyśliłam się, że odgrodził się od Ząbka przestrzenią, zrobiłam dobre wrażenie i uzyskałam ściślejsze dane. Zakotwiczył się gdzieś w okolicy Bolesławca i dorwał jakąś robotę przy lesie, gdzie dokładnie siostra nie wie, bo korespondencję wysyła mu się do Bolesławca na poste restante.
Od Alicji przyszła wiadomość o ordynansie. Nazywał się Benon Gobola i mieszkał w Wałbrzychu przy ulicy Wrocławskiej. Było to trzydzieści lat temu, więc możliwe, że obecnie mieszka zupełnie gdzie indziej. Umrzeć nie musiał, bo wtedy był młody i zdrowy, teraz jest w sile wieku i ma prawo cieszyć się pełnią życia. Nawet do emerytury jeszcze nie dorósł.
Podróż na Ziemie Zachodnie miałam już jak w banku.

*

W Wałbrzychu po Benonie Goboli nie było najmniejszego śladu.
— Mamy dwie drogi — powiedziałam w zadumie do Maćka, gapiąc się na nowiutką mieszkaniówkę, wyrosłą na miejscu, gdzie Gobola mieszkał przed trzydziestu laty. — Jedna, to iść do władz dzielnicy i udawać, że piszę historię rozwoju Wałbrzycha. Upatrzyłam sobie, jako przykład, akurat ten dom. A druga, to popytać zwyczajnie w ADM–ie, w biurze meldunkowym i na milicji. Nie wiem, co gorsze.
— Ja bym zaczął od ciecia — powiedział Maciek. — Poza tym wszędzie trzeba powiedzieć, po co go szukamy. Masz jakiś pomysł?
— Jasne. Chcę, żeby mi powiedział cokolwiek o mojej krewnej, zaginionej pod koniec wojny. Szukam jej śladów już od dawna i właśnie dowiedziałam się, że Gobola ją znał. Możliwe nawet, że wie, gdzie została pochowana.
— Na diabła ci ta krewna?
— Dzieci się o nią upominają. Siedzą za granicą, chcą postawić pomnik na grobie.
Krewna i pomnik na grobie przypadły Maćkowi do gustu. Podzieliliśmy role, żeby nie tracić czasu. Zmarnowaliśmy olbrzymią ilość sił i zdrowia i w rezultacie jedyną instytucją, na którą można liczyć, okazała się milicja.
Dzielnicowy w komisariacie był wprawdzie młody i o Benonie Goboli w życiu nie słyszał, ale podsunął mi poprzednika swego poprzednika, który parę lat temu przeszedł na emeryturę i zamieszkał na wsi, gdzie odziedziczył dom i grunta po teściach. Obecnie hoduje króliki. Nie jest to daleko, ledwie czterdzieści kilometrów, możliwe, że opłaci mi się tam pojechać, bo był to zawsze człowiek dociekliwy.
Opłaciło się. Dociekliwy były dzielnicowy przypomniał sobie Gobolę. Znał go, owszem, ale niezbyt blisko. Tyle wie, że pracował w hucie szkła i może by go wcale nie zapamiętał, gdyby nie donos. Przeszło dziesięć lat temu przyszedł jeden z donosem, że do tego Goboli cudzoziemcy przyjeżdżają, z RFN i pewnie to jakiś szpieg. Donos sprawdzono, okazał się bezpodstawny i sprawa upadła, ale dzielnicowemu utkwiła w pamięci. Donosiciel nazywał się Trudziak. Zaraz, jak mu było… Czesław! Czesław Trudziak…
— Nie wiem, czy taki donosiciel nie okazałby się dla nas lepszy niż sam Gobola — zauważył Maciek w powrotnej drodze do miasta. — Plotki to rzecz bezcenna!
— Czesław Trudziak — odparłam z powątpiewaniem. — Ilość osób do szukania zaczyna nam rosnąć. Dojdzie do tego, że spędzimy w tym Wałbrzychu całą resztę życia…
Trudziak wbrew obawom, znalazł się z nieprzyzwoitą łatwością, wystarczyło zajrzeć do książki telefonicznej. Dał się ocenić na pierwszy rzut oka, zwyczajny, nudzący się śmiertelnie, wścibski nadgorliwiec.
Opowieść o zaginionej krewnej musiałam mocno rozbudować, co nie nastręczało mi szczególnych trudności. Maciek słuchał pilnie i kiwał głową. Donosiciel, poczuwszy się usatysfakcjonowany, sam przystąpił do zwierzeń.
Mieszkał przedtem akurat naprzeciwko Goboli i wszystko widział. Co i raz to przyjeżdżał jeden taki z niemiecką rejestracją i z Gobola gadali całymi godzinami, tak jakoś tajemniczo i konspiracyjnie. Przyjeżdżał także jakiś drugi i ten drugi Gobolę śledził, Gobola jechał gdzieś na rowerze, a on za nim samochodem, za narożnikami się czaił, czekał aż Gobola skręci i tak dalej. A raz jeden taki dostał od Goboli jakieś papiery i wyniósł pod kubrakiem, oni razem pracowali…
Z całego tego gadania odnieśliśmy jedną korzyść, mianowicie nazwisko owego współpracownika, wynoszącego pod kubrakiem papiery. Niejaki Grypel. Razem pracowali…
Kadry w hucie przeszły bezboleśnie, z samym Gryplem było gorzej. Po trzech godzinach pogawędki przestał wreszcie udawać idiotę, nabrał do nas zaufania i zaczął rozmawiać jak człowiek. Z krewnej zrezygnowałam, od początku było widać, że się tu nie przyda, byłam zmuszona wyznać coś zbliżonego do prawdy.
— On wyjechał, bo się bał — powiedział Grypel. — Nachodzili go różni, miał jakieś papiery, chcieli mu to zabrać. Więc uciekł. Do Legnicy najpierw pojechał, a jakieś trzy lata temu przeniósł się do Bolesławca, do tamtejszej huty. Co robił w młodości, to ja nie wiem, przyjaźnił się z jednym takim, co grunta mierzył…
— Skoczybruzda — wyrwało mi się.
— Mierniczy — skorygował Maciek z lekkim wyrzutem.
— Możliwe. Ja go nie znałem, dzieciak byłem, Gobola starszy ode mnie, poznałem go w pracy. Ten przyjaciel tak jakoś śmiesznie miał na imię… Pufuś…? Fifaś…? Zefuś! Tak jest, Zefuś czasem o nim Gobola mówił. On chyba tam gdzieś blisko mieszka, leśniczym został. A z Benkiem się państwo dogadają, to porządny człowiek…
Ruszyliśmy do Bolesławca nazajutrz.
Za Złotoryją zjechałam na pobocze, bo jakiś motocyklista machał kaskiem. Dopadł nas i przygnębionym głosem zapytał, czy nie mam pompki. Miałam. Dałam mu i cofnęłam nieco samochód. Maciek wysiadł. Z lekkim współczuciem przyglądaliśmy się pompowaniu tylnego koła starego junaka.
Po kwadransie ciężko zmachany jasnowłosy młodzieniec stracił resztki nadziei i dał się przekonać, że bez załatania dętki pompowanie stanowi czystą sztukę dla sztuki. Zawahaliśmy się wszyscy. Rozterka dotyczyła trzech elementów; zwrotu pompki, poczekania na chłopaka, udzielenia mu czynnej pomocy. Na szosie było pusto, prawie nic nie przejeżdżało, kontakty Bolesławca ze Złotoryją na tym odcinku były widocznie dość niemrawe. Zgrzany młodzieniec, pchnięty zapewne desperacją, wyrwał się pierwszy.
— Ja bardzo przepraszam, czy państwo by nie poczekali…? Ja zaraz, piętnaście minut, no, dwadzieścia… To kumpla motor, przed końcem pracy muszę mu oddać!
Popatrzyłam na zegarek, była za dziesięć pierwsza. Gobolę mieliśmy łapać dopiero po pracy…
— Dobra, odkręcamy — zadecydował Maciek. — Łatki, kolego masz?
— Poszukajcie jakiego rowu z wodą, bo inaczej będziecie z kart wróżyć, gdzie te łatki przylepiać — mruknęłam zgryźliwie.
Robota z kołem trwała dokładnie od dwunastej pięćdziesiąt pięć do czternastej zero osiem, co stwierdziłam, ustawicznie spoglądając na zegarek, na prośbę ofiary. Do Bolesławca wjechaliśmy o wpół do trzeciej.
Wedle informacji Grypla, Gobola wynajmował pokój u niejakiego Piaskowskiego, za rzeką. Dom stał w niewielkim ogrodzie, na słupku przy otwartej furtce widniało nazwisko. Do wejścia prowadziła ścieżka z płyt chodnikowych. Budynek miał już swoje lata, możliwe, że pochodził sprzed wojny, ale utrzymany był przyzwoicie, parterowy, z mieszkalnym poddaszem. W otwartym oknie poddasza powiewała urwana firanka.
Drzwi wejściowe były również otwarte.
— Pewnie tu mieszka kilka rodzin — zauważyłam niepewnie. — Puka się dopiero dalej, bezpośrednio do mieszkań.
— Na kilka rodzin ten budynek za mały — odparł Maciek z powątpiewaniem. — Poza tym, byłoby napisane na drzwiach. Coś mi się tu nie podoba…
Poszukał dzwonków na futrynie, znalazł tylko jeden i przycisnął. Z głębi domu dobiegł wyraźny terkot, po którym nie nastąpiło nic. Żadnej reakcji. Cisza.
— Wszystko otwarte i nikogo nie ma…?
Też mi się zaczęło coś nie podobać. Nieobecność mieszkańców można było zrozumieć, wszyscy pracują i jeszcze nie zdążyli wrócić, dlaczego jednak dom stoi otworem? Tu nie Szwecja…
— Wola boska, idziemy — zadecydowałam. — Na wszelki wypadek niczego nie dotykajmy i zachowujmy się głośno.
— Po co?
— Żeby nie było, że się wkradamy po cichu, bo chcemy coś ukraść. W środku nie było żywego ducha. Wydając okrzyki w rodzaju „hej, jest tam kto” i „hop hop”, weszliśmy do wnętrza. Ręką w rękawiczce otworzyłam kolejno wszystkie drzwi na parterze i znalazłam kuchnię, salon, sypialnię i łazienkę. Maciek wszędzie pukał. Ruszyliśmy na piętro, było tam jeszcze dwoje drzwi, jedne z nich uchylone.
Długą chwilę staliśmy w progu, patrząc na straszliwe pobojowisko. Pokój był przewrócony do góry nogami w sposób zapierający dech. Oczyma duszy ujrzałam nagle mieszkanie Gaci…
— No, to już jasne — powiedział Maciek półgłosem. — Jakaś draka tu była. Zmywamy się, byle prędko!
Niepokój szarpał mnie już zaostrzonymi pazurami.
— Jezus Mario, Gobola…! Musimy go natychmiast znaleźć!
— Może jeszcze jest w pracy!
Dochodziła trzecia, kadry w hucie kończyły właśnie urzędowanie. Informacji udzielono mi w przelocie, przy czym nikogo nie obchodziło, do czego mi są potrzebne. Goboli nie ma, wyszedł dziś wcześniej, przed pierwszą, miał zamówioną wizytę u dentysty, robił sobie nowe zęby. Zazwyczaj pracuje do trzeciej. Mogę go poszukać w domu, mieszka za rzeką, pod lasem.
— Do milicji nie idę i tobie też nie radzę… — zaczął Maciek ostrzegawczo.
— Milicja już nam odpadła definitywnie, bo pojawi się pytanie, dlaczego nie przyszliśmy od razu — przerwałam. — Może on jeszcze siedzi u tego dentysty. Gdzie ten cholerny Piaskowski, w końcu to jego dom…
— Szukamy po przychodniach?
— Na nic, to jakiś prywatny protetyk.
— To co robimy?
— Nie wiem. Jedźmy pod ten dom, staniemy gdzie na uboczu i będziemy czatować. Ktoś tam przecież wreszcie przyjdzie!
Z odległości dwudziestu metrów widać było wszystko doskonale, ale dźwięki dobiegały niewyraźnie, oglądaliśmy zatem coś w rodzaju niemego filmu z podkładem muzycznym. Osobnik, w którym odgadliśmy Piaskowskiego, bo na Gobolę był trochę za młody, zbliżył się do domu, zatrzymał na chwilę przed otwartą furtką, postał niepewnie przed otwartymi drzwiami, po czym gwałtownie runął do środka. Wyleciał po trzech minutach jeszcze gwałtowniej. Galopem popędził do kiosku Ruchu, wrócił truchtem w liczniejszym towarzystwie. Zanim nadjechał radiowóz MO, zdołał zgromadzić wokół siebie niezły tłumek za pomocą machania rękami, wydawania okrzyków i miotania się przed posiadłością.
Milicja zabawiła we wnętrzu domu nie dłużej niż półtorej minuty, po czym pozostała na straży na zewnątrz. Po kwadransie dobiły następne pojazdy, jeszcze jeden radiowóz, wóz techniczny i karetka pogotowia.
— Idziemy! — zarządził Maciek posępnie. — Nawiążemy kontakt ze społeczeństwem…
Ludzie wiedzą wszystko. Po pół godzinie mieliśmy jasny obraz wydarzeń.
Żona Piaskowskiego wyjechała akurat wczoraj do siostry, bo tam było świniobicie. Pojechała po mięso i miała zostać dwa dni. Piaskowski miał zwyczaj porządnie zamykać zarówno dom, jak i furtkę. Kiedy wrócił z pracy i ujrzał wszystko otwarte, od razu tknęły go złe przeczucia. Przeleciał przez cały budynek i znalazł Gobolę…
— Pani kochana, zimny trup! Serce? Jakie tam serce, zabity! Zamordowany strasznie! Podobnież mu gardło poderżnął… Wcale nie gardło, głowę! Rozbił mu głowę całkiem, na drobne kawałki! Któżby, jak nie złodziej? Dom okradziony… Właśnie że nie okradziony, nie zdążył! Gobola wcześniej wrócił, patrz pani, przeznaczone mu było…
Zwłoki Goboli leżały w pokoju na poddaszu, jedynym, do którego nie zajrzeliśmy. Zanim poszedł do tego dentysty, z jakichś powodów wrócił do domu. Prawdopodobnie zastał włamywacza, zaskoczył go, włamywacz złapał, co mu wpadło pod rękę i walnął z całej siły.
Podobno był to taki jeden, który tu się kręcił koło Goboli, źle mu z oczu patrzyło, nietutejszy, obcy, od paru miesięcy się plątał. Milicja od razu zaczęła go szukać, wczoraj tu był, wiedział, że Piaskowska pojechała na to świniobicie…
Wróciłam do samochodu, wsiadłam i zapaliłam papierosa. Po chwili wsiadł i Maciek.
— Odjedźmy stąd — powiedział z troską. — Stoimy jak na patelni. Od początku mówiłem, że to może być niebezpieczne.
Mniej więcej po dwóch kilometrach zatrzymałam się na drodze pod lasem. Skutki wstrząsu nieco złagodniały.
— Jestem ogłuszona — powiadomiłam Maćka. — Uważam, że to przerażające. Pech…? Przypadek…?
— W duchy wierzysz. Trzasnęli go, bo za dużo wiedział.
— I ta jego wiedza, co? Zmieniała nagle charakter? Wyszczerzyła zęby i zaczęła gryźć? Przecież nie dowiedział się wczoraj!
— Ale znikł im z oczu. I dopiero teraz go znaleźli. Albo może nie chcieli dopuścić do kontaktu z nami.
Przypuszczenie było potworne.
— Nie denerwuj mnie — powiedziałam gniewnie. — Ten Dojdą się tu gdzieś plącze. Już raz się włamywał, wynajęli go ponownie, poszedł szukać map i Gobola go zaskoczył…
Maciek wpadł mi w słowa.
— I wygłupił się przez zaskoczenie, bo się bał recydywy. Też możliwe. Powinniśmy go może znaleźć, zanim milicja zdąży…
— I coś z niego wydusić? Myślisz, że powie?
— Nie wiem, czekaj, czy tu nie ma jakichś powiązań? Dojda zaczepił się w lesie, a ten jakiś Filuś, Pikuś…
— Zefuś, o ile pamiętam.
— A ten Zefuś został leśniczym…
— I Dojdą do niego przyjechał? Może. Też go musimy znaleźć. Co to za imię może być…? Leśniczy… Nadleśnictwo!

*

W nadleśnictwie nikogo nie było, bo instytucja skończyła już urzędowanie. Wieści o Dojdzie udzieliła nam sprzątaczka, której musiałam zrelacjonować kolejną sagę. Szukam mianowicie tego Dojdy na polecenie jego siostry, która prosiła mnie o sprawdzenie jak mu się wiedzie i czy się z czymś nie wygłupia, a szczególnie czy nie próbuje się żenić z jakąś niestosowną panienką, bo zawsze był romansowy. Sprzątaczkę moja improwizacja żywo zainteresowała. Dojdę znała z widzenia i wiedziała gdzie mieszka, bo akurat tamtejsza leśniczyna była powinowatą jej sąsiadki. Drogi opisać nie umiała, więc doprowadziła mnie do mapy i kazała samej popatrzeć.
Szukałam tej leśniczówki przeraźliwie długo, bo równocześnie milczący w kwestii Dojdy Maciek z uwagą studiował wiszący obok spis placówek, przy których widniały nazwiska leśniczych i gajowych. Zdążyłam się dowiedzieć, że Dojdą pracuje jako umysłowy, w takiej rachubie, gdzie pilnują drzewostanu i liczy wszystko co zostało przeznaczone do wycięcia, wycięte, wywiezione, przydzielone i zmarnowane. Po większej części przebywa w terenie, ale zasadniczo mieszka u powinowatej sąsiadki.
Maciek łypnął na mnie okiem i kiwnął głową, oderwałam się zatem od dróg, ścieżek i sprzątaczki.
— Po imionach patrzyłem — oznajmił, wsiadając do samochodu. — Pomyślałem, że albo na zet, albo takie co ma w środku ef. Był jeden Zygmunt, jeden Stefan, jeden Bonifacy i najlepsze ze wszystkiego, jeden Zefiryn!
— Zefiryn! Zefiryn, Zefuś, pasuje! Mam nadzieję, że zapamiętałeś nazwisko i adres?
Zefiryn Mentalski zarządzał leśniczówką najbardziej oddaloną, gdzieś w dzikiej puszczy na krańcach rejonu, zaczęliśmy zatem od bliższego Dojdy.
Miało się ku wieczorowi, kiedy zatrzymałam samochód przed bramką w ogrodzeniu. Weszliśmy na dziedziniec. Na ganku leśniczówki z przejęciem konferowały trzy osoby różnej płci. Spytałam o Leonarda Wiśniewskiego.
— O Boże! — powiedziała grubsza z dwóch dam i załamała ręce.
— Ale państwo trafili! — wykrzyknęła grobowo chudsza. Zrobiło mi się niedobrze i straciłam mowę. Maciek też się stropił, ale widocznie mniej, bo głos z siebie wydobył.
— A co? — spytał niespokojnie. — Coś się stało?
— A państwo co do niego mają? — zainteresował się przedstawiciel płci przeciwnej. — Znacie go?
Maciek wystąpił z przemówieniem o zatroskanej siostrze. Nie szło mu najlepiej, bo, zajęty Zefusiem, nie słuchał mojej pogawędki ze sprzątaczką dostatecznie uważnie. Musiałam się włączyć.
Przerwano mi w połowie, sensacja pchała się na usta.
— Pani, do dzisiaj bym złego słowa nie powiedziała, taki porządny chłopak, dobry, nie pijus, pracowity! — zaczęła grubsza. — I kto by pomyślał, w głowie się nie mieści…!
Po dość długiej chwili udało nam się zrozumieć, że Dojda nie umarł, jest żywy i zdrowy, tylko zabrała go milicja. Przed chwilą prawie, dopiero co. Ledwo zdążył wrócić do domu, bo dwa dni go przedtem nie było, ledwo zdążył coś do gęby wziąć, przyjechali i zabrali jak jakiego złoczyńcę. Jeszcze rewizję w jego pokoju robili i szopę przekotłowali, gdzie motor trzyma. Wszystkich pytali, gdzie dzisiaj był, ale właśnie nigdzie go nie było, bo dopiero co wrócił. Niemożliwe, żeby taki porządny chłopak co złego zrobił, musi to być chyba jakaś pomyłka…
Przyświadczyliśmy skwapliwie, że pomyłka jest niewątpliwa i zostaliśmy przyjęci do towarzystwa. Atmosfera sprzyjała rozpatrywaniem charakteru i trybu życia niewinnie skrzywdzonej ofiary. Dowiedzieliśmy się, że Dojda często bywał nieobecny przez całą dobę albo i dwie, jeździł bowiem po całym rejonie i tam nocował, gdzie go wieczór zastał. Pracował porządnie, prawie nie pił, chuliganów żadnych nie sprowadzał, a nawet, jak go kto chciał na lepszy ubaw namówić, to uciekał. Niedawno właśnie tak było, ledwo Dojda z terenu wrócił i do swojego pokoju poszedł, jakiś człowiek przyjechał i pytał o niego. Leśniczyna pokazała drogę, człowiek wszedł na górę, ale zaraz zszedł na dół i powiada, że nikogo nie ma, a pokój zamknięty. A sama przed chwilą widziała, jak Dojda wchodził do siebie, więc poszła osobiście się przekonać i fakt, nie było go. Ten człowiek trochę poczekał, pokręcił się, w końcu odjechał, a Dojda pokazał się dopiero na drugi dzień rano. Od razu się przyznał, że uciekł, bo ten, co go tu szukał, to jakiś lepszy gość, z takich co to po knajpach i tak dalej, a on nie chce. Nie ma chęci na takie wielkie chlanie i już. Jakby się ten facet jeszcze raz pokazał, niech wszyscy mówią, że go nie ma i prędko nie będzie. Leśniczyna aż się zdziwiła, bo to rzadka rzecz, żeby młody miał więcej rozumu niż stary, a ten co tu był, gdzie od Dojdy starszy, prawie na ojca by pasował i proszę. Stary młodego na zgorszenie ciągnie, a młody ucieka. Oknem z piętra po kracie wylazł, taki zawzięty…
Słuchaliśmy chciwie i w skupieniu, z całej siły starając się uściślić informacje. Ucieczka przed ochlajem zdarzyła się raz. Facet pytał o Dojdę nie tak dawno, z miesiąc temu. Później znów był, ale wtedy Dojdy rzeczywiście nie było. Jeszcze i taki drugi czasem przychodził, spotykali się, ale ten na wódkę nie ciągnął, więc przed nim Dojda nie uciekał. Też dużo od niego starszy…
— Co tu się dzieje, rany boskie? — powiedziałam z rozpaczą, skręcając z szosy. — Gobola zabity, Dojda siedzi, tego Zefusia, pewnie się okaże, że dzikie świnie zeżarły. Zaraza jakaś czy co?
— Mnie się widzi, że on uciekł nie przed żadnym ochlajem, tylko przed tym facetem — odparł Maciek z namysłem. — Musimy się nad tym zastanowić.
Zastanowiliśmy się w hotelu. Wetknęłam w kontakt grzałkę i przystąpiłam do produkcji herbaty. Pierwszy punkt programu ustaliliśmy, zanim się woda zdążyła zagotować. Należało natychmiast dotrzeć do Zefusia, istniały bowiem obawy, że znów się spóźnimy i siła wyższa wydrze nam go z rąk. Owe dzikie mateczniki, w których się osiedlił, trzeba zacząć penetrować od rana, żeby trafić tam przy dniu białym, a nie, broń Boże, po nocy. Należało także uzgodnić zeznania, tak na wszelki wypadek.
— Mnie się myli, gdzie siostra, a gdzie twoja krewna — wyznał Maciek ze skruchą. — Chociaż z drugiej strony, to twoja krewna nie moja, więc chyba mogę czegoś nie wiedzieć?
— Teraz bym jej chętnie zmieniła płeć — westchnęłam. — Istniała w rodzinie osoba, która autentycznie zginęła pod koniec wojny, ale to był krewny nie krewna. Chociaż… Nie. Nie miał dzieci, pomnik na grobie odpada…
— Krewna, znaczy, zostaje?
— Zostaje. Zapamiętaj sobie, to łatwe. Krewna należy do Goboli, a Dojda do siostry. I też nie musisz za dużo wiedzieć, bo to ja z nią rozmawiałam, a nie ty.
— Dobra, to teraz ustalmy, co nam wychodzi i co robimy…
O kolejności naszych dalszych działań zadecydowała milicja. Starszy sierżant MO znalazł nas w restauracji hotelowej, kiedy kończyliśmy śniadanie. Elegancko przeprosił, spytał o pozwolenie, usiadł przy stoliku i zaczął pytać.
— Państwo może z Warszawy?
Przyświadczyliśmy.
— A dawno państwo przyjechali?
Przyznaliśmy się, że wczoraj.
— Wczoraj… A o jakiej porze?
— Dokładnie o czternastej trzydzieści — odparłam samodzielnie.
— A skąd? Znaczy, gdzie państwo przedtem byli?
Zaczęłam się zastanawiać, o co mu może chodzić. Od początku byłam pewna, że o Gobolę i ten otwarty dom Piaskowskiego, musiał nas tam ktoś widzieć… Teraz nabrałam wątpliwości, jakąś dziwnie okrężną drogą zmierzał do celu.
— Byliśmy w Wałbrzychu i przyjechaliśmy przez Złotoryję — powiedział Maciek.
— Przez Złotoryję! — ucieszył się sierżant. — Piękna trasa. Żadnych przeszkód państwo nie mieli?
— Owszem, mieliśmy — powiedziałam zgryźliwie. — Jeden objazd i jednego półgłówka.
— Co proszę, słucham?
— Półgłówka na motorze — uzupełnił Maciek. — Jak ktoś się upiera pompować dziurawą dętkę, to co on jest? Einstein?
Sierżanta półgłówek zaciekawił wprost niebotycznie. Opisaliśmy ze szczegółami całe wydarzenie, podając dokładny czas oraz rysopis młodzieńca. Słuchał z szaloną uwagą.
— Państwo zeznają to do protokółu?
— Oczywiście. Dlaczego nie?
— Możemy nawet zaraz — zaproponowałam. — Mam interes w waszej komendzie, załatwię go przy okazji i będzie z głowy.
— Jaki interes?
— A tam, taki drobiazg. To co, jedziemy?
Pojechaliśmy. Złożyliśmy zeznania oddzielnie, ponownie opisując wysiłki chłopaka z junakiem. Zaczęłam przypuszczać, że może go ukradł. Kwestii Dojdy na razie jeszcze nie poruszałam, czekałam cierpliwie, aż skończą śledztwo. Dziwiło mnie tylko trochę, że w obliczu zbrodni zawracają sobie głowę takimi dyrdymałami.
Podpisałam protokół i zostałam zaproszona do sąsiedniego pokoju. Siedziało tam pod ścianą trzech młodych ludzi, wśród nich zaś blada i zrozpaczona ofiara z szosy. Na mój widok smętne oblicze ofiary zmieniło wyraz i zapłonęło radosnym blaskiem, co z miejsca kazało mi zwątpić w kradzież.
— O, to jest ten z szosy — powiedziałam, nie czekając na pytania, po czym powtórzyłam informację w bardziej oficjalnej formie. — Sądzę, że on mnie też poznaje.
— O słodki Jezu… — powiedział pobożnie rozpromieniony młodzieniec.
Operację powtórzono z Maćkiem, który również nie miał żadnych zaników pamięci. Uznałam, że wystarczy tej zabawy w zgaduj–zgadulę.
— No dobrze, proszę panów — zwróciłam się do kierującego imprezą porucznika. — Wszystko pięknie, ale o co tu chodzi? Pogrążyliśmy tę podejrzaną niedojdę czy przeciwnie? Co on zrobił?
— Nic właśnie — odparł bez najmniejszego oporu porucznik. — Państwo też nie mogą być podejrzani, bo tak się składa, że nasz pracownik przejeżdżał i widział przelotnie te ćwiczenia na szosie. Samochód, motor i trzy osoby. Żadna z tych osób nie mogła być sprawcą.
— Czego sprawcą?!
Porucznik najwidoczniej zapomniał, że w tej instytucji pytania zadaje tylko jedna strona, albo może spragniony był jakiejś odmiany, bo odpowiedział bez wahania.
— Zabójstwa. Mamy tu zabójstwo i ten Wiśniewski sam się podłożył.
— Jaki Wi… A, on się nazywa Wiśniewski?
— Wiśniewski Leonard. Ale nie ma siły, spędził na tej szosie cały czas, przyjęty przez lekarza. Więcej pani nie powiem, śledztwo się dopiero zaczyna…
Więcej usłyszeć nie musiałam. Przestałam mieć do niego jakiekolwiek interesy, przyszło mi jednakże do głowy, że konszachty z Dojdą mogą obudzić podejrzenia na nowo. Poprosiłam o chwilę rozmowy i poinformowałam go o zatroskanej siostrze, w którą już sama zaczynałam granitowo wierzyć. Uprzedziłam, że wykorzystam sytuację, wystąpię jako zbawczyni, a nie jako wtyczka rodziny. Porucznik przyjął komunikat do wiadomości i grzecznie odstawił mnie od piersi. Poczekaliśmy na Dojdę w samochodzie, w pobliżu komendy. Miał pewne kłopoty techniczne, usiłował bowiem we wnętrzu pojazdu paść na kolana. Patrzył w nas jak w obraz święty, uwielbiał nas, niepewny kogo bardziej, Maćka czy mnie. Stanowiliśmy zbiorowe bóstwo. Nigdy w życiu nikogo nie czcił w takim stopniu.
— Jezu mój, myślałem, że państwo od razu gdzie pojechali! — wykrzykiwał półprzytomnie. — To koło cholerne, w szczękę plute, z godzinę tam stałem jak śnięta ryba! Mnie się dopiero jutro kończy zawieszenie, o mój ty Boże, recydywa, i jeszcze trup…!
— Wiemy — powiedziałam sucho, ruszając.
Dojda nie słuchał.
— Nie wierzyli mi, za Chiny Ludowe, dla świętego spokoju ten gliniarz poszedł pytać, czy nie ma obcych z Warszawy, bo tyle wiedziałem, że rejestracja warszawska i nic więcej! Przez radio szukać, ale gdzie tam, dla takiego jak ja, recydywa, przypasowali mnie jak sztuczną szczękę do milionera! Jak Boga kocham, myślałem, że po mnie! Raz w życiu się wygłupiłem, na zawieszeniu jestem już cztery lata, do jutra…
— Wiemy — powiedziałam ponownie, bardziej dobitnie. Dojda nagle zamilkł.
— Co?
— Wiemy, że jesteś na zawieszeniu, synu. Wiemy, co to było za włamanie poprzednio. Mnóstwo o tobie wiemy i dziękuj Bogu, że na nas trafiłeś na tej szosie.
Dojda jakoś sklęsł w sobie na tylnym siedzeniu.
— O rany Boga żywego… — wyszeptał ze zgrozą. Zaniepokoiłam się, że weźmie nas za kogoś z szajki i w panice będzie usiłował wyskoczyć. Docisnęłam nieco, żeby go zniechęcić.
— Nie pękaj, bracie, wszystko jest w porządku — powiedział uspakajająco Maciek. — Jesteśmy po tej samej stronie. Myśmy tobie pomogli, a teraz ty nam pomożesz.
— Kurwa — powiedział Dojda cicho i posępnie. Przypuszczenie, że się włamywał i zabił Gobolę, upadło. Przed tajemniczym facetem uciekł. Sytuacja zaczęła mi się rozjaśniać.
— Przestań mieszać osoby — rozkazałam surowo. — Jestem pewna, że rozpoznałeś tego kudłatego, który wam nadał tamtą robotę na Siekierkach. Nawiałeś przed nim, a nie przed Ząbkiem. Zobaczyłeś go tutaj i też zacząłeś nawiewać, jeszcze z tydzień, a pewnie byś się opatrzył w Bieszczadach. Zgadza się?
Dojdą zaczerpnął tchu, jakby przez dłuższą chwilę coś mu w tym przeszkadzało.
— Skąd…?
— Skąd ja to wiem, tak? Myślę, wyobraź sobie. Parę osób się tą całą sprawą interesuje i nie uwierzysz, ale nie wszystko swołocze. Osobiście uważam, że jesteś przyzwoity facet, a nie żadna świnia i nie zaprzesz się, żeby nie pomóc. Z góry cię tylko ostrzegam; że żadnej nagrody nie będzie, ani dla ciebie, ani dla nas, ani dla nikogo. Jeżeli pomożesz, to bezinteresownie.
Dojda nagle jakby odżył.
— Nie…? Poważnie…?
— Jak na pogrzebie. Narażamy się za nic. Społeczna praca.
— O, niech ja skonam… Jak pani tak mówi… To może i faktycznie…
— A bo co? — zainteresował się Maciek.
— A bo, cholera, to jest coś… Jak obiecują góry złota, to już wiadomo, że śmierdzi. Bezinteresownie, to tylko takie społeczne głupki… Znaczy się, tego, ja bardzo przepraszam…
— Nie szkodzi. Gdzie by tu można spokojnie pogadać?
— Gdzieżby, jak nie w lesie? Pani podjedzie, ja pokażę, polana taka, nikt nie podsłucha…
Na środku leśnej polany nimb świętości otoczył nas na nowo. Nie namawialiśmy do żadnego przestępstwa, byliśmy zbawcami, aniołami, coś jakby święty Cyryl i Metody. Dojda zdecydował się mówić.
— To jest fakt, że ja tego skubańca rozpoznałem — wyznał ze smętnym westchnieniem, wygrzebując z kieszeni papierosy. — Jak już nam zapłacił za tamtą robotę, tośmy oba odeszli. I ja zaraz zobaczyłem, że takiego portfelka nie mam, na bilety, pamiątkowy był, a dopiero co go miałem, więc wróciłem kawałek i faktycznie mi wypadł. Znalazłem. A to było pod Siekierkami, przy takiej gruntowej drodze, po drugiej stronie działek. On czekał na rogu, a dalej na tej drodze stała gablota przed bramą. On jeszcze stał, jak myśmy odchodzili. No a jak się wróciłem, to on jak raz wyjeżdżał tym wózkiem, już bez tych kudłów i po krawacie go poznałem. Całą mordę mu było widać, przyjrzałem się i nie wiem, widział mnie czy nie, ale chyba widział. No i od razu zacząłem mieć pietra, bo on był jakiś taki… Ząbek nie wiedział, słowa mu jednego nie powiedziałem, na wsiaki słuczaj. Zaraz po sprawie wolałem się zmyć z miasta…
Poprosiłam, żeby powiedział, co wynieśli od Fredzia. Dojdą otrząsnął się z horroru i spróbował sobie przypomnieć.
— Dużo to tam tego nie było, bo tylko mapy chciał. No, dwa atlasy. Mapy różne, w takiej teczce były i w biurku też miał parę, takie jakby turystyczne, stare dosyć i pomazane. Fotografie z mapami tośmy znaleźli tylko dwie, w kopercie były, w książkach. I nic więcej.
— Marnie — mruknął Maciek. — Chyba rzeczywiście niszczyli wszystko…
— A na takim pawlaczu, jakby stryszku, na samej górze, szukaliście?
— Na stryszku na górze? Nie. Tam był pawlacz?
— Był.
— No, tośmy tam nie trafili. I tak parę godzin zeszło, bo zdjęcie rzecz mała i wszędzie może być.
— Wygląda na to, że tylko to mu zostało — powiedziałam, nie krępując się obecnością Dojdy. — Wcale nie wiem, czy to rzeczywiście po Nastermachu.
— Moim zdaniem pokazał ci cokolwiek — odparł stanowczo Maciek. — Chciał zobaczyć, jak zareagujesz na Hochenwalde.
— Możliwe. Wracamy do tematu. Jak było z Gobolą?
Dojda znów westchnął ciężko.
— Prawie tak, jak gadałem na glinowie. Spotkałem go w lesie, tyle że nie pierwszy raz. Znałem go już wcześniej.
— O tym masz opowiedzieć dokładnie i porządnie — zażądałam z naciskiem.
— Ja to podsłuchałem. Wtedy to było jakeśmy robotę dla kudłatego skubańca odwalili, a jeszcze nas nie zwinęli. Między jednym a drugim. Bałem się i u Ząbka siedziałem, różni tam przychodzili, bo Ząbek towarzystwo lubi, flacha na stole stała na okrągło, podcięty trochę byłem i spać mi się chciało. Jakiś jeden przylazł, nie znałem go, ja tam zresztą połowy ludzi nie znałem, akurat nie było nikogo więcej, tylko taki Felo kimał na wyrze, na sztywno zaprawiony. I ja w kącie. Ząbek się zaprzysięgał, że oba śpimy martwym bykiem, siedzieli we dwóch przy stole i gadali. Znowu o mapach. Ten co przylazł z miejsca wywalił, że wie o robocie, Ząbek się szarpnął, ale zaraz doszli do zgody, poszeptali coś i ten gość powiada, że lepsze mapy są u jakiegoś Goboli. W Legnicy, powiada, mieszka, adres dał, ale Ząbek łbem kręcił, nie chciał jechać. Obca ziemia, powiada, on woli w Warszawie. Więc ten flimon chciał, żeby mu dał kogo na Legnicę i Ząbek obiecał dać. Nic mnie to wcale nie obchodziło, więc tak sobie kimałem, tamten spłynął nie wiem kiedy i potem słyszałem, że Ząbek jednego namawiał. Loczek na niego mówili. Chyba się ten Loczek zgodził i miał jeszcze kogo dorwać, ale tego to już nie wiem na pewno. Zaprawiony byłem jakoś tak na drętwo, ale wszystko zapamiętałam i jak potem pryskałem z miasta, to mi przyszło do łba, żeby temu Goboli nadać…
Zatrzymał się, zawahał i dodał z determinacją.
— Ja nie chcę siedzieć. Mnie ta cała granda nie pasuje. Raz się dałem wrąbać i cześć, nie chcę więcej. Bałem się skubańca, ale i przy Ząbku nie miałem życia. No, nie podoba mi się to i szlus.
Pochwaliliśmy go na wyścigi i z całego serca. Dojda poczuł się jakby pewniej.
— Trzy dni nie minęły, jak przyjechałem do tej Legnicy i poszedłem do Goboli. Powiedziałem mu, że jest cynk na niego, dwóch się szykuje, żeby mu rąbnąć mapy. Wzdrygnął się i powiada, że nic nie rozumie, jakie mapy. Jakie, to ja nie wiem. powiadam, ale jest jakaś hojsa na mapy, co i raz to jakiś robotę nadaje i nic nie chce, tylko mapy. I zdjęcia. Gobola trochę zczerwieniał, ale nic, powiada, że to jakaś głupota, on nic nie rozumie, ale nie szkodzi, bardzo mi dziękuje za ostrzeżenie. Zmyłem się z miejsca, wcale mu nie powiedziałem jak się nazywam ani nic, no i następny raz spotkałem go tu w lesie, w dwa lata później. Zaczęliśmy gadać…
Zawahał się, wydłubał sobie nowego papierosa, zapalił i pogapił się w las. Podjął decyzję.
— Dobra, to już powiem. Rozciekawiłem się trochę, co to za mapy i tak mi przyszło do łba, że może tam jakie skarby naznaczone albo co.
Zahaczyłem go o to. Powiedział, że głupi jestem i żebym to sobie ze łba wybił. Że to z wojny pamiątki i papiery po Niemcach. Z początku mu nie wierzyłem, myślałem, że oczy mydli, żeby dla siebie załapać, no i nawet tak trochę… tego… No, wpadałem do niego, niby z wizytą i patrzyłem po kątach jak nie widział… I podglądałem go trochę w lesie. Nic mu nie ukradłem, nic nie wypatrzyłem i przekonał mnie w końcu. W ogóle to on był porządny człowiek… A co ja przeżyłem przez te cztery lata zawieszenia, to się na mdłości zbiera, do głupiej knajpy na wódkę człowiek bał się iść… Nie daj Bóg, w co się wplątać! Dlatego jak tego drugiego podleca tu zobaczyłem, to aż mi się coś w środku zrobiło. Goboli o nim z miejsca powiedziałem…
Dojda rozłożył się kompletnie. Nie wiadomo dokładnie, czym dla niego byliśmy, jakąś instancją rozgrzeszającą, przyjaciółmi od serca czy jeszcze czymś innym. Najprawdopodobniej pękło w nim czteroletnie napięcie, wylewał z siebie całą spowiedź z gwałtownością fali powodziowej. Musiałam pohamować ten szał ekspiacyjny, bo coś mi się zaczęło nie zgadzać.
— Czekajże, powiedz jeszcze raz dokładnie, którego tu widziałeś? Tego kudłatego?
— Kudłatego? A skąd! Tego drugiego! Tego, co miał Loczek dla niego robić. On był jeszcze gorszy i ja się go bałem od pierwszego kopa. To on tu był, poznałem z miejsca.
— Widocznie nie znalazł wykonawców i sam przyjechał — mruknął Maciek.
Wyciągnęłam z torebki plik zdjęć. Dojda spojrzał wręcz zachłannie.
— Ten! — wrzasnął zduszonym głosem.
— Co ten?
— Ten! — powtórzył z przejęciem, popukując w Michałka z makietą. — Tylko starszy. Znaczy, tu jest młodszy. Ten kudłaty!
— Ręce opadają — wymamrotał ze wstrętem Maciek.
Też poczułam się nieco ogłuszona. Michałek w małpich kudłach, nawiązujący kontakty z marginesem przeciwko Fredziowi, u którego bywał z wizytą… Obłęd.
— Przyjrzyj się, czy tu gdzieś nie ma tego drugiego — rozkazałam, chyba odrobinę rozpaczliwie.
Drugiego zleceniodawcy Dojda nie znalazł mimo skrupulatnego oglądania każdej podobizny. W ogóle więcej znajomych nie było,
Michałek wystąpił solo. Dałam mu w końcu spokój, podwiozłam do domu i wypuściłam z samochodu. Na czoło naszych potrzeb wysunął się Zefuś.

*

Leśniczy Zefiryn Mentalski patrzył na Maćka jak na upiora.
— Grzegorz… — powiedział osłupiałym szeptem. — Przecież ty nie żyjesz… Chryste, byłem przy twojej śmierci… Krzyż stawiałem na twoim grobie…
Mróz mi przeleciał po kręgosłupie i też spojrzałam na Maćka ze zgrozą. Znałam go przeszło trzydzieści lat i cały czas wyglądał jak żywy!
Maciek nie przejął się wcale. Przeciwnie, rozpromienił się niczym wiosenny poranek.
— Od razu wiedziałem, że pana znam! — wykrzyknął radośnie. — Że też pan poznał…! To nie ja byłem, Grzegorz to mój najstarszy brat! A ja pana pamiętam, taki zasmarkany szczeniak, zaryczany i brudny, przypomina pan sobie? To byłem ja! Pan się nazywał Wiatr…
Leśniczy Mentalski powoli przychodził do siebie i odzyskiwał równowagę. Obejrzał Maćka dokładnie i nawet pomacał.
— Co za podobieństwo — powiedział, wstrząśnięty. — Ten dzieciak wtedy, tak, zgadza się… Starszy jesteś teraz niż był Grzegorz w tamtym czasie…
— Myśmy wszyscy byli podobni do siebie — wyjaśnił Maciek z rozrzewnieniem. — Było nas czterech braci, tylko dwaj żyją, ale wszyscy czterej, żeby nie różnica wieku, wyglądaliby jak bliźniacy. Co za spotkanie…! Pojęcia nie miałem, że Wiatr to pan! Co się z panem działo? Rozproszyli się wszyscy od razu po śmierci Grzegorza…
— Do wojska z tej partyzantki poszedłem, ostatnie miesiące wojowałem w regularnej armii. Ale Berlina nie dopadłem, ranny byłem…
Siedziałam cicho, pozwalając im snuć wspomnienia i błogosławiąc Maćka za pomysł jazdy ze mną. Nic bym z tym Zefusiem sama nie załatwiła, wyparłby się wszystkiego, w ogóle by nie chciał gadać, poszczułby mnie psami.
Wzajemne rozpoznanie poszło im rozpędem, nie napotykając najmniejszych trudności. Na wątpliwości nie było miejsca. Wiatr okazał się najbliższym przyjacielem Grzegorza, nawzajem kilkakrotnie ratowali sobie życie, chociaż trwała ta przyjaźń zaledwie kilka tygodni. Maciek plątał im się jakiś czas pod nogami, wyciągnięty z powstania przez najstarszego brata, który stanowił w tym momencie jedyną jego opiekę. Dopiero później rodzina się jakoś odnalazła.
Minione przeżycia wojenne usunęły teraz wszelkie przeszkody i usłały drogę różami. Leśniczy Mentalski potraktował nas jak osoby bliskie, znajome i godne zaufania. Uznaliśmy za słuszne nie wygłupiać się z krewnymi, tylko powiedzieć mu w pewnym skrócie prawdę. Wysłuchał w milczeniu i zasępił się trochę.
— To nie jest bezpieczne — ostrzegł chmurnie.
— Wiemy — zgodził się Maciek. — Mieliśmy już przykład.
— Co za przykład?
— Gobola. Nie słyszał pan?
Mentalski drgnął lekko i zasępił się bardziej.
— To już wiecie o Benku. Świeć Panie nad jego duszą… Znaliście go?
— Ze słyszenia. Osobiście nie.
— Tego się właśnie bałem — powiedział po chwili milczenia.
— Powiedzcie jak to było, bo z ludzkiego gadania nic sensownego nie wynika. Głupoty różne i tyle.
Wyjawiliśmy szczegółowo nie tylko fakty, ale także wynikające z nich wnioski. Mentalski pomilczał jeszcze przez chwilę.
— Powiem wam wszystko, co wiem, bo możliwe, że i mnie zabiją — rzekł posępnie. — Już by wtedy nikt nic nie wiedział, tylko ta banda chciwców. No, od początku chyba zacznę…
Ranny został tutaj, na Ziemiach Odzyskanych i leżał w polowym szpitalu w okolicy Wałbrzycha. Obok niego leżał chłopak z poharataną nogą, rozgorączkowany i w tej gorączce niesłychanie gadatliwy. Od niego dowiedział się po raz pierwszy o skarbach, porzuconych i pochowanych przez Niemców na całym tym terenie, w pałacach, dworach, altanach ogrodowych i byle gdzie po lasach. Na własne oczy chłopak widział z myśliwskiej ambony, jak jeden szkop, bez dystynkcji, ale, jego zdaniem co najmniej generał, zagrzebał pod drzewem jakieś rzeczy. Oglądał się na wszystkie strony, coś sobie zapisywał, na piechotę był i brudny, i polazł dalej, tak jakoś wyglądając, jakby się zamierzał oddać do niewoli. Chłopak był tu na robotach, już wcześniej się zorientował, że tu dużo bogactwa zostanie. Ranili go jak uciekał, a uciekł natychmiast, kiedy zagrzmiał zbliżający się front. Czekał na ten front jak na zbawienie, ukryty właśnie na owej myśliwskiej ambonie. Zanim go tu, w tym lazarecie, położyli, podejrzał i podsłuchał, jak jeden kwatermistrz, nasz, z naszego wojska, szeptał coś z jeńcem. Mapę mieli, jeniec go na coś namawiał, mówił, że pokaże pod warunkiem, że wyjdzie z tego interesu żywy i zdrowy, a kwatermistrz tę mapę zachowa. Chłopak był pewien, iż na tej mapie zaznaczono miejsca ukrycia poniemieckich skarbów…
Mentalski młody był wtedy i głupi, całe życie niedostatek cierpiał i skarby go żywo interesowały. Dowiedział się od rozgadanego chłopaka, z jakiej jednostki był ten kwatermistrz. Po wojnie zdemobilizowali go w pierwszej kolejności, został już tutaj, na tych Ziemiach Odzyskanych i zaczął się wywiadywać o kwatermistrza. Doszedł w końcu, że on nie żyje. Zginął pod Berlinem, a przyjaciel jeden rzeczy jego przechował i oddał później rodzinie. Z Warszawy pochodził, a w Warszawie wiadomo co było, więc Mentalski tej rodziny parę lat szukał. W końcu znalazł jednego, kuzyn to był czy brat, zmarnowany całkiem, chory i nie do życia i Mentalski od niego tę mapę odkupił…
Gobolę poznał też tak jakoś w tym czasie. Zaprzyjaźnili się i Gobola powiedział mu o swoim pułkowniku i o Hochenwalde. Później jak ta przyjaźń się wzmocniła, wyznał, że takich wiadomości jest więcej i nie oni jedni się tym interesują. Jeszcze za jenieckich czasów, jak odgruzowywał Warszawę, czepiały się go różne osoby: dziewczyna jedna i taki gówniarz. Dziewczyna owszem, nawet miała prawo, ale gówniarz nie, a przywarł do niego jak pijawka. I Gobola, jak kto głupi, o Hochenwalde mu powiedział. Ale wydawało mu się, że on jest tak jakby z tą dziewczyną… Więcej mu już nic nie wyjawił, chociaż wiedział dużo, bo wtedy, kiedy jechał z transportem i bomba trafiła w samochód pana pułkownika, nie sam jechał, tylko w konwoju, cztery wozy szły i wszystkie szlag trafił. Trzy należały do jednego szkopskiego zaopatrzeniowca, a było to bydlę pazerne i nie do uwierzenia chciwe. Też go tam szczęśliwie diabli wzięli. Gobola papiery po nim pozbierał, okazało się, że były to głównie mapy sztabowe, a na nich pozaznaczane, gdzie co miał. Tyle rabował, że nie nadążał do Niemiec wysyłać, więc chował gdzie popadło z tą myślą, że po wojnie to sobie zabierze. I te mapy Gobola w Hochenwalde w dziupli drzewa schował…
I to było wszystko, co w Hochenwalde znaleźli, bo kiedy tam wreszcie pojechali, okazało się, że ktoś zdążył przed nimi. Gobola tego gówniarza podejrzewał. Krótko potem, po powrocie, Mentalski już wówczas grunta mierzył, natknęli się na jednego, który z Kanady przyjechał i mówił, że grobu matki szuka. Słowa prawdy w tym nie było. Po pierwsze był to Niemiec, jego ojciec dopiero po wojnie wyemigrował, a po drugie żadnego grobu matki nie szukał, tylko tego co jego ojciec własną ręką na cmentarzu zagrzebał. Po gestapowcach miał, też ich nalot załatwił, a łupy zostały. Odkopali to w końcu wspólnie i podzielili się nierówno, tamten wziął połowę, a Mentalski z Gobola drugą połowę.
Zaprzyjaźnili się nawet trochę i ten z Kanady dużo im powiedział. Jakiś taki był, wcale nie hitlerowski, może go ta Kanada przerobiła, bo od czternastego roku życia już tam się chował. Potem się okazało, że z tego skarbu ojca zabrał ledwo trochę, a resztę oddał na Czerwony Krzyż. No i on właśnie mówił, że jest cała szajka, która się do tego szukania skarbów przymierza, informacje zbierają, a są to szubrawcy i bandyci, gotowi iść po trupach. I Niemcy są w tym i nasi…
Potem na jakiś czas się z Gobola rozstali. Mentalski pchał się do lasu, lubił las, kursy skończył i wreszcie się dopchał, a Gobola gdzieś pojechał. Zetknęli się ponownie po paru latach. Gobola zły się jakiś zrobił i zacięty, niechętnie coś mówił, ale dwie rzeczy wyjaśnił. Jedna, to, że odnalazł ludzi, którzy dużo wiedzieli i nikt z nich już nie żyje. A druga, to, że ta szajka informacje zebrała, nanieśli wszystko na mapy i z tych map zrobili fotografię w jakiś taki sposób, że są to dwie części i jedna część bez drugiej do niczego się nie nadaje. No i tu coś im nie wyszło, ta fotografia zginęła. Gdzie przepadła każda część, nie wiadomo, ale jak już przepadła, oni zaczęli na nowo…
Już zupełnie ostatnio Gobola się bał. Ciągle jeszcze miał te sztabówki, wydobyte z dziupli drzewa i jeszcze jakieś dokumenty i bał się, że będą chcieli mu to wyrwać. A w dodatku skądś się dowiedział, że oni wykryli, gdzie jest jedna część fotografii. Podobno może ją mieć jakaś facetka…
Zdrętwiałam dokładnie i dzięki temu nawet nie drgnęłam. Maciek okiem nie mrugnął, siedział jak własny pomnik.
Mentalski, cały czas wpatrzony w leśny plener za oknem, popatrzył teraz na nas i zastanowił się, wytężając pamięć. Coś chyba słyszał o tej facetce. Zdaje się, że jest gdzieś za granicą, nie mieszka w Polsce, coś miała wspólnego ze zdjęciami, możliwe, że potajemnie zrobiła sobie drugi egzemplarz…
Poderwało mnie. Jezus Mario, Alicja…!!!
Gorszej informacji nie mogłam usłyszeć. Na krótką chwilę wpadłam w histeryczny popłoch, Chryste Panie, co ja mam zrobić…?! W prasie ogłosić, że ona nic nie ma…?!
Zesłabłam od wstrząsu i opadłam z powrotem na krzesło. Maciek i Mentalski przyglądali mi się z niepokojem. Ponurym głosem powiadomiłam ich, że ta facetka kompletnie nic nie ma.
— Ona może nie mieć, ale oni o tym nie wiedzą — zauważył Maciek z troską.
— Mogą jej co zrobić — ostrzegł leśniczy. — Coś by trzeba… Tyle to i ja sama wiedziałam, niewątpliwie coś trzeba, tylko co?
Zadzwonię do niej z ostrzeżeniem, ale co dalej? Goryla zaangażować, złego psa…?
Nagle przypomniałam sobie, że Alicja wybiera się właśnie na Grenlandię i doznałam nikłej ulgi. Na Grenlandię chyba za nią nie pojadą…? Poza tym nie dziś im przecież zaświtał ten kretyński pomysł, a jakoś do tej pory jest spokój… Może przyczepią się do niej dopiero po odzyskaniu drugiej połowy…?
— Jak one wyglądały, te dwie części, nie wie pan? — spytałam słabo.
— Zdaje się, że z jednej zrobili taką małą odbitkę — odparł Mentalski z namysłem. — Film zniszczyli. A co z drugą, to nie wiem. Ten Kanadyjczyk by chyba wiedział, on się tam jakoś wkręcił do nich, parę razy jeszcze przyjeżdżał. Benek mówił, że to porządny człowiek. Nie chciał tego dla siebie, uważał, że to powinno zostać w Polsce.
— Czy to był syn kuśnierza? — zainteresował się Maciek.
— Chyba tak. Tak, coś słyszałem, że jego ojciec był kuśnierzem…
Zażądałam rozszerzenia zakresu informacji o ludziach. Kto to był, te swołocze z mieszanej szajki?
— Nie wiem — powiedział Mentalski z lekkim zakłopotaniem. — Benek nie chciał mówić, a ja się bardzo nie dopytywałem. Tyle wiem, że ich szef, czy co on tam jest, coś ma nie w porządku. Czegoś mu chyba brakuje, oka albo nogi…
— Ręki — podsunął Maciek.
— Może i ręki. Nazwiska nie znam. Ale możliwe, że Benek miał to zapisane w swoich papierach.
— Tych, co mu ukradli?
Mentalski pokręcił głową.
— Nic mu nie ukradli. Już dwa lata będzie, jak nie trzymał tego w domu…
— Tylko gdzie?!
Mentalski westchnął i wyznał, że w lesie. W jakiejś dziupli. Gobola sam to chował i nie chciał powiedzieć gdzie.
— Przykazał mi tylko, żebym się nie ważył ściąć żadnego drzewa z dziuplą, dopóki go dokładnie nie obejrzę. Stąd zgaduję, że w dziupli. Nie może być daleko, bo jak poszedł chować, nie było go wszystkiego pół godziny. Czyli najwyżej kwadrans drogi stąd.
Zerwałam się i przewróciłam krzesło, domagając się natychmiastowej penetracji lasu. Myśl o Alicji dźgała mnie już nie szydłem, ale zgoła widłami. Jej znajomości wypełniłyby całą książkę telefoniczną, diabli wiedzą, kto tam się koło niej pęta! Poszukać tych nazwisk! Już!
Maciek mnie poparł. Mentalski podniósł się zza stołu…
W tym właśnie momencie nadjechała milicja.
Po raz pierwszy w życiu z całej siły zapragnęłam uciec przed władzą ludową. Możliwe, iż dokonałabym próby, gdyby nie to, że samochód MO zatrzymał się tuż przed maską mojego, a kierowca milicyjny pozostał w środku. Ucieczka tyłem mogła trochę źle wypaść, przy manewrach zaś złapano by mnie, nawet gdybym usiłowała ich wszystkich przejechać.
— O papierach Goboli ani słowa! — wysyczałam straszliwie.
— Co robimy? — spytał półgębkiem Maciek. — Dalej ciotka z nagrobkiem?
Podjęłam decyzję błyskawicznie.
— To był wuj. Nazywał się Szczygielski. Poszedł w powstanie, był w AL, potem jeszcze żył, z transportu wyrzucił kartkę. Do tego miejsca prawda. Dalej ja uważam, że Gobola coś wiedział, a ty nie masz o niczym pojęcia. Do towarzystwa przyjechałeś.
— Pamiętaj, że Gobola nie żyje, możesz mu przyłożyć co zechcesz…
Dalsze uzgadnianie zeznań uniemożliwiła nam władza. Znajomi, sierżant i porucznik. Popatrzyli na nas jakoś zupełnie bez zachwytu.
Porucznik i Mentalski przeszli do sąsiedniego pokoju, zostaliśmy przy stole z sierżantem.
— Nie mają państwo szczęścia do tego denata — westchnął współczująco. — Ciągle się spotykamy.
— Nic w tym dziwnego, skoro przyjechaliśmy tu specjalnie do Goboli — odparłam sucho. — Leśniczy był jego przyjacielem, myślałam, że może coś wie.
— O czym coś wie?
Wyjechałam z historią wuja. Mówiłam samą świętą prawdę, więc opowieść leciała na skrzydłach. Maciek słuchał w skupieniu, sierżant był wyraźnie zaciekawiony.
— I co? Przepadł kompletnie? Może zginął?
— Właśnie nie, bo ten człowiek przyniósł kartkę już po powstaniu. Na kartce było napisane „wiozą nas w niewiadomym kierunku” i to było pismo i podpis mojego wuja. Z drugiej strony znajdował się adres moich rodziców. Koniec, kropka, to wszystko, co wiadomo.
— A gdzie on tę kartkę znalazł?
— Nie wiadomo. Przyniósł i zostawił u sąsiadów, bo nikogo w domu nie było. Sąsiadom nie przyszło do głowy, żeby go o coś pytać. Nigdy więcej nikt go na oczy nie widział.
— A teraz co?
Teraz zaczęło być trudniej. Musiałam na poczekaniu wymyśleć przyczyny, dla których Gobola mógł wiedzieć cokolwiek o moim niewątpliwie dawno już nieżyjącym wuju. Na szczęście nie musiało to być klarowne, a ewentualni informatorzy mogli się mylić, poza tym Gobola pasował do czasu i przestrzeni.
— I dopiero teraz zaczęła pani szukać? — spytał z naganą sierżant, wysłuchawszy moich barwnych supozycji. — Po tylu latach?
Odpowiedź przyszła mi sama.
— A bo widzi pan, moja ciotka, żona wuja, była pewna, że on nie żyje i nie zamierzała nic robić. Dopiero po jej śmierci, jak porządkowałam papiery, znalazłam kartkę z nazwiskiem i adresem Goboli. Gadanie o jakimś jeńcu, który coś wiedział, słyszałam już dawno, ale nie znałam szczegółów. Z ciekawości postanowiłam spróbować, czy się uda coś wykryć, bo tam było dużo niejasnych historii. No i ma pan rezultat.
Znienacka coś mi się przypomniało. Poraziło mnie to wspomnienie jak piorun z jasnego nieba. Chryste Panie, moja ciotka…!
Z wysiłkiem opanowałam wstrząs, bo sierżant coś mówił. Usłyszałam tylko koniec zdania.
— … że w ogóle chciał z państwem rozmawiać?
Zagapiony we mnie Maciek przecknął się jakby i nagle ożywił.
— A bo widzi pan, ja go znam od urodzenia. No, prawie. Od dziecka. On był przyjacielem mojego brata, poznali się w partyzantce…
Z niesłabnącym zainteresowaniem sierżant wysłuchał kolejnej historii długiej i obrazowej, bo Maciek postarał się wywlec wszystko, co mu z tego partyzanckiego okresu zostało w pamięci. Jeszcze dokładał jakieś detale, kiedy porucznik z Mentalskim wrócili.
Porucznik zaprezentował osobliwą zmienność. Bardzo grzecznie i równie stanowczo poprosił, żebyśmy zechcieli towarzyszyć mu do komendy w celu drobnego uzupełnienia zeznań. Wszyscy, Mentalski też. Potem zaś okazał niezdecydowanie absolutne.
— Sierżant pojedzie z panią — zarządził i sierżant, który już był w radiowozie, wysiadł i przeszedł do mnie. — Albo nie. Pani z nami, a sierżant poprowadzi… Albo nie, wszyscy państwo z nami… Albo nie, pan z nami, a państwo swoim…
Polecenia wydawał po namyśle i przez dłuższą chwilę wszyscy wsiadali i wysiadali, zabawiając się w komórki do wynajęcia. Zaczęłam się zastanawiać, co ten Mentalski zeznał takiego, że mu aż tak zaszkodziło. Nie wyjawił chyba całej prawdy…?
Ostatnia decyzja pozostała w mocy. Ruszyłam za nimi.
— Słuchaj, co to było? — spytał niespokojnie Maciek, zatrzaskując drzwiczki.
— Które?
— Wyglądałaś przez chwilę, jakby miał cię szlag trafić. Aż się przestraszyłem.
— Zdziwię się, jeśli mnie w końcu nie trafi — powiedziałam nerwowo. — Posłuchaj. Moja ciotka też była w konspiracji, co dokładnie robiła, pojęcia nie mam, ale coś z pewnością. Pod sam koniec powstania Niemcy zgarnęli grupę chłopaków i na jedną noc zagonili do piwnic…
— Do jakich piwnic?
— Pałacowych. Żeby zejść do piwnic, trzeba było iść po schodach. Podobno na tych schodach siedział facet, hydraulik albo może elektryk, i walił młotkiem w ściany. A może coś dokręcał, nie wiem. Tajemniczy szept kazał chłopakom na niego spoglądać. I nazajutrz, jak ich wyprowadzili, i zaczęli sprawdzać, okazało się, że wszyscy mają zwyczajne, wyświechtane kenkarty, znaczy cywilna ludność…
— Czekaj, ja bym to chciał zrozumieć. Co to za pałac? Gdzie to było?
— Na Ursynowie. Pałac ursynowski. Moja ciotka mieszkała tam całą okupację. Nie jako hrabina, puknij się, to była szkoła rolnicza, czy wzorcowe gospodarstwo, czy coś takiego, wuj się tam zatrudnił. Pracownicy mieszkali różnie, w oficynach i w pałacu na parterze, a na piętrze w czasie powstania ulokował się sztab niemiecki…
— I ludzi nie wyrzucili?
— Owszem, po powstaniu. Przedtem nie, nie wiem dlaczego. Hydraulik zrobił im fotografie, każdy dostał kenkartę z własnym zdjęciem, moja ciotka w tym uczestniczyła…
— Czekaj! A przedtem ich nie sprawdzali?
— Nie zdążyli. A może im się nie chciało. Wgarnęli ich tam w pośpiechu, przedtem coś się działo, ale nie wiem co. Bez broni już byli, obszargani, brudni, ranni, Niemcy też nie na galowo. Nie wiem o jakiej porze dnia, nie zadawaj głupich pytań, nie było mnie przy tym i mogę coś mylić. Moja ciotka opowiadała o tym tylko jeden raz. W rezultacie jakoś tak wyszło, że to nie żołnierze ujęci z bronią w ręku, tylko zwyczajna ludność, wyganiana z miasta. Kenkarty i ausweisy stanowiły o wszystkim, podobno uratowali tych chłopaków. Otóż najpierw głupio pomyślałam, dlaczego wuj się nie uratował przy takich możliwościach, ale zaraz zgadłam, że pewnie się nie zdołał przedostać. I natychmiast przypomniał mi się ciąg dalszy. Broni to oni oczywiście już nie mieli, ale wszystko inne owszem. W piwnicy siedzieli w dwóch pomieszczeniach, jedno z nich należało do mojej ciotki, jej węgiel tam leżał… To było takie coś, pokój jakby, ale zamiast jednej ściany miał potworną kratę, żelastwo jakieś straszliwe i w tym drzwi, takie więcej na byka. Moja ciotka zamknęła to potem na dwa klucze…
— A przedtem?
— Co…? Przedtem zamykała na jeden klucz, chociaż miało dwa zamki. Jak wpędzali tych powstańców, wzięli od niej klucz, Niemcy rzecz jasna, nawet grzecznie poprosili, żeby im dała, a potem zwrócili.
Nie do pojęcia, ale tak było. No i jak wyganiali ludność zamknęła piwnicę. Przez te kraty widać było, że nie ma tam nic poza węglem, węgiel był bezcenny. Trochę później ludzie wrócili, ci z oficyn, ale węgla mojej ciotki nie zużyli, bo nie sposób było tam się dostać. Prędzej by pałac rozebrali, niż wyłamali te kraty. Ciotka nie wróciła, po wojnie pojechała na Śląsk, ale była tam po paru latach, otworzyła piwnicę i komuś ten węgiel oddała. Byłam przy tym. Kontakt tam był zepsuty…
Omal mnie nie zatchnęło, bo usiłowałam powiedzieć wszystko na raz. Nie wiadomo dlaczego wydawało mi się, że Maciek musi to usłyszeć zanim dojedziemy do komendy. Maciek z całej siły starał się zrozumieć moje gadanie.
— Tam było światło? — spytał pospiesznie, wykorzystując przerwę. Odetchnęłam głęboko.
— Pewnie że było, nawet magiel tam stał, nie elektryczny, ręczny, ale światło przy maglowaniu świeciło. Kontakt, ten do zapalania, był tak śmiesznie zepsuty, przekręcało się go i nie chciał się trzymać we właściwym położeniu tylko przekręcał się dalej, więc trzeba było trzymać go ręką. Każdy zawsze schodził do piwnicy w dwie osoby, to znaczy w ostatnim czasie, zepsuł się krótko przed powstaniem…
— Niech go cholera bierze, przecież nie o kontakt ci chyba chodzi?!
— Nie, ale dlatego tam byłam. Trzymałam kontakt. Widziałam kratę, wnętrze piwnicy i węgiel mojej ciotki. Trzymałam i nudziłam się śmiertelnie. Nie pamiętam kto to był, ten co zabierał węgiel, ale znalazł w nim plik papierów. Ciotka od razu zgadła, że to po chłopakach z powstania. Zaczęli to tam na miejscu oglądać, rozmawiali, ten jakiś powiedział, że chyba zdobyli na Niemcach, niemieckie notatki i mapy. Prawie same mapy. Mocno pogryzmolone. I jakiś niemiecki dokument wojskowy. Polecenie przejazdu… Rozkaz chyba, skoro to wojsko, nie? Przejazdu i przewiezienia czegoś, jakaś intendentura, czy coś w tym rodzaju. Nic mnie to nie obchodziło, głupia dziewczynka, nie zwracałam na nich uwagi, zapamiętałam tylko z nudów. Spróbuj przez dwie godziny sterczeć w pustej piwnicy i trzymać kontakt. Moja ciotka to zabrała.
— O rrrrany! — jęknął Maciek. — I co?!
— Powiedziała, że się zorientuje czy to ważne i co z tym zrobić.
— I co?!!!
— I dopiero teraz sobie kojarzę. Kretynka. Po wielu latach moja ciotka z jadowitym chichotem powiedziała, że Niemcy na tej wojnie zarabiali bokami, ale nie wszystko im wyszło. Ona o tym coś wie. I gdyby chciała, mogłaby całą rodzinę wzbogacić, ale nie chce. Też nie zwróciłam uwagi, myślałam, że się wygłupia. I jak sobie to teraz przypomniałam, o mało trupem nie padłam.
— Nie dziwię się — powiedział Maciek z goryczą. — I co twoja ciotka z tymi papierami zrobiła, pewnie nie wiesz?
— Pojęcia nie mam. Sobie nie zostawiła, bo po jej śmierci niczego takiego nie znalazłam. W rezultacie pożytku z tego mojego przypomnienia nie ma żadnego, za to zdenerwować się można do nieprzytomności.
— Słuchaj, a może właśnie dlatego twoja ciotka miała adres Goboli…?
Chciałam go zapytać, czy upadł na głowę i ugryzłam się w język. Jeżeli pomieszało mu się wszystko, do tego stopnia, że całkowity brak związku mojej ciotki z Gobolą umknął jego uwadze, to nawet lepiej. Z niczym się nie wygłupi do porucznika…
— Dojeżdżamy — zwróciłam mu uwagę. — Może i dlatego… Szkoda, że im się na nic nie przydamy.
— Tego Dojdę powinni przycisnąć. Nie wiem. czy nie należy im na to zwrócić uwagi.
— Dojda jest tu czysty jak łza i mógłby powiedzieć o tym facecie. Pojęcia nie mam, kto to był i jak wyglądał, ale pasuje doskonale i ja uważam, że jest mocno podejrzany. Niepotrzebnie się ten głupek boi…
Wjechaliśmy na dziedziniec komendy. Z rewerencją wprowadzono nas do środka, poczęstowano kawą i dopiero potem rozdzielono. Pół godziny potrwało zanim pojawił się porucznik.
— No i dlaczego nie powiedziała pani wcześniej o tej znajomości z denatem? — spytał karcąco, czym otumanił mnie tak, że zrobienie z siebie kretynki przyszło mi bez żadnych starań.
— Z jakim denatem?
— Z Gobolą.
— Przecież ja go nie znam! Na oczy go nie widziałam ani za życia, ani po śmierci!
— A przyjechała pani specjalnie do niego. To jak?
— Przyjechałam do obydwóch do Goboli i do Wiśniewskiego. Pojęcia nie miałam, że tak głupio trafię. Myślałam, że się czegoś dowiem…
Opowieść o ciotce i wuju porucznik przerwał mi zaraz na wstępie i już do niej nie wrócił. Uczepił się Dojdy. Relację o siostrze, Ząbku i głębokiej skrusze delikwenta złożyłam chętnie, omijając w niej tylko niektóre szczegóły. Konieczność utrzymania go na świetlanej drodze prawa podkreślałam z takim naciskiem, że porucznik się w końcu zdenerwował.
— Przecież go nie zeżremy! Chce być praworządny, niech zacznie od razu. Pani sobie wyobraża, że mu tu będziemy zęby wybijać?!
— Ja sobie nic nie wyobrażam, ale on się boi.
— Tamten gość i tak nie będzie wiedział, powiedział o nim czy nie. Nam też zależy, żeby nie wiedział.
— Niech pan to powie Wiśniewskiemu. Moim zdaniem, da się przekonać, tylko delikatnie i bez krzyków…
Kiedy opuściłam komendę, Maciek już czekał przy samochodzie.
— Ty wiesz, jaki numer nam wykręcili? — rzekł z niesmakiem wsiadając.
Zastanawiałam się jeszcze nad przesłuchaniem, które przebiegło podejrzanie ulgowo, i rozważałam, kogo w rezultacie porucznik zamierza mocniej przycisnąć, Dojdę czy Mentalskiego. Nie byłam pewna, co bym wolała i prawie nie zwróciłam uwagi na jego słowa.
— No? Jaki? — spytałam z roztargnieniem.
— Podłożyli nam tu magnetofon.
Nie zrozumiałam co to znaczy. Maciek się zniecierpliwił.
— Tam, przed leśniczówką, jak tak latali i nie mogli się zdecydować, kto z kim jedzie. Wszyscy wsiadali wszędzie, nie?
— No, owszem.
— Wykorzystali to zamieszanie i podłożyli magnetofon. Mikrofon musieli umieścić gdzieś tutaj, pod tablicą rozdzielczą i nagrali całą rozmowę.
— Doskonały pomysł — pochwaliłam, zanim zdążyłam ocenić ewentualną szkodliwość czynu. — Popatrz, zaczynamy z sensem wykorzystywać technikę! Skąd to wiesz?
— Widziałem jak wyjmowali. Nawet się z tym specjalnie nie kryli.
— A po co mieli się kryć? Liczyli na to, że się przerazisz śmiertelnie i ze strachu powiesz wszystko. Albo chociaż zapłaczesz się w zeznaniach. Jak wyjmowali, jeszcze nie wiedzieli, co tam jest. Czekaj, zaczynam rozumieć, dlaczego on mnie pytał prawie wyłącznie o Dojdę.
— Półgłówka z siebie zrobiłem, bo cały czas próbowałem sobie przypomnieć, cośmy mówili. Też mnie pytali o Dojdę. Co o tym myślisz?
— Właśnie myślę, co myśleć. Zdaje się. że sytuacja nam się trochę skomplikowała…
Wkroczenie w sprawę milicji gwałtownie ukróciło nasze prywatne dochodzenie. Dotychczasowe osiągnięcia nie przedstawiały się imponująco, udało nam się zidentyfikować nabywcę mapy od chorego człowieka, niewątpliwie był to Mentalski, oraz upewnić się, iż osobnik bez lewej ręki tkwi w szajce głęboko. I na tym właściwie koniec, bo dalej nie mogliśmy zrobić nic. Papiery Goboli były nieosiągalne, przeszukiwanie lasu z milicją nad karkiem nie miało żadnego sensu, nawet pogawędki z Mentalskim odpadały. Jakiekolwiek porozumiewanie się z nim z pewnością wydałoby się podejrzane.
Ja zaś nie zamierzałam narażać się na żadne podejrzenia, miałam już bowiem nie tylko paszport, ale także wizę i bilet na samolot do Montrealu…
— Coś mnie w tym jednak intryguje — powiedziałam z namysłem, zatrzymując samochód pod hotelem. — Przypomniałam już sobie, mówiliśmy wyłącznie o mojej ciotce i tych papierach z węgla. Słowem jednym o to nie zahaczyli. Ciekawe dlaczego.
— Bo im to wisi — odparł Maciek stanowczo. — Ktoś nas widział na tej szosie razem z Dojdą, więc zbrodni nam nie przyłożą. Z naszego gadania wywnioskowali, że pojęcia o tym nie mamy i w ogóle co innego nas interesuje. A oni tę resztę mają gdzieś.
— Ale mogłoby mieć związek. Uważam, że powinni byli zapytać chociażby z samej ciekawości.
— Może im się nie chciało. Taśma im została, zawsze mogą do tego wrócić. Poza tym mają Mentalskiego, przyjaciel ofiary, spodziewają się wszystko z niego wydusić. Dla nas Mentalski nie istnieje, co najmniej na parę tygodni.
Na zmianę pokiwałam i pokręciłam głową.
— Akurat wyjeżdżam, więc łatwo mi będzie przeczekać. Dla mnie dobrze, że sobie niczego nie skojarzyli, ale nadal im się dziwię i wcale nie jestem spokojna. Ja ich znam, tak ulgowo to nam nie przejdzie. Ty tu zostajesz, namyśl się, co im powiesz w razie czego.
— Dobra, pogłówkuję. Kiedy jedziesz?
— Jedenastego. Za czternaście dni.
— Specjalnie, przez te wszyskie hopy?
— E tam, pół roku temu nawet mi to do głowy nie przyszło. Moją matkę muszę zawieźć, przypadkiem się złożyło tak korzystnie. Spróbuję powęszyć od drugiej strony. Żebym nie zapomniała, natychmiast jak tylko wrócimy dasz mi adres Henia…

*

Toronto nie miało końca.
Jechaliśmy bez większych przeszkód ciągle przed siebie i ciągle tą samą ulicą; numery już miała czterocyfrowe, a do peryferii ciągle było daleko. Wiózł mnie mój młodszy syn, którego wplątałam w imprezę od samego początku.
— Od ciebie się zaczęło, więc teraz bądź uprzejmy się przyłożyć — powiedziałam stanowczo.
— Ode mnie?! — oburzył się Robert. — Ja z tym w ogóle nie mam nic wspólnego!
— Owszem, masz. Pozwoliłeś sobie ukraść klucze od mieszkania, to po pierwsze, a po drugie odpracujesz Klekota. Do końca życia ci tego nie zapomnę!
Dziecko zachichotało.
— To był najlepszy numer ze wszystkich możliwych. Dobra, pojedziemy gdzie chcesz, ale poczekaj, aż sobie wezmę ze dwa dni wolne. Ja tu pracuję i wcale nie potrzebuję, żeby mnie wywalili z roboty.
— W weekend nie można?
— W weekend nikogo nie będzie. Jest lato. Jak naprawdę chcesz coś załatwić, trzeba w powszedni dzień. We wtorek możemy pojechać.
Informację, że kuśnierz osiedlił się w Toronto, uzyskałam z dwóch stron, od Mateusza i od Henia. Mateusz wywiedział się przez znajomych ze Stuttgartu, a Henia znalazłam w Ottawie bez najmniejszego trudu.
Teresę, która z całej siły starała się wykrzesać z siebie uczucia rodzinne, pocieszyłam obietnicą, że bardzo szybko przeniosę się do Stoney Creek, zabierając także moją matkę. Nie ucieszyła się wcale, przeciwnie, moja przesadna ruchliwość wyprowadziła ją z równowagi, zamierzała spokojnie posiedzieć w lasach nad jeziorem, tymczasem mnie diabli nieśli gdzie indziej i już po dwóch tygodniach spowodowałam powrót do Ottawy. Nie wiadomo właściwie po co, bo prawie natychmiast zaczęłam pchać się do dzieci, do Stoney Creek. Ganiła półgębkiem ten mój szał podróżniczy, zapominając, że zyska dzięki niemu chwilę spokoju. Tadeusz pobłażliwie łagodził sprawę, a mojej matce na szczęście było wszystko jedno i bez protestu pozwalała się włóczyć po całym Ontario. W Stoney Creek zajęła się swoją prawnuczką i miałam ją z głowy.
Henio nie zadawał zbędnych pytań i nie wnikał w szczegóły. Kolejno powiadomił mnie, że ten ktoś, kogo miał znaleźć w RFN, to był właśnie kuśnierz Heinrich. Znalazł go, ponieważ ten Heinrich często jeździł do Europy. Syn kumpla natomiast, ten, który od brata Maćka dostał mapy, był właściwie obcym człowiekiem, kumpel dawno nie żyje, a z jego synem Henio zetknął się przypadkowo u dalekich krewnych. Bergel się nazywa, Jerzy, ale zmienił sobie imię na George. Niepotrzebnie go zarekomendował, nic o nim przecież nie wiedział, źle zrobił, ale zorientował się dopiero post factum, że ten Bergel wziął mapy chyba nie dla siebie, tylko dla kogoś innego i w ogóle jest jakaś afera. Z kuśnierzem widział się raz, dawno temu, to znaczy drugi raz, bo pierwsze spotkanie nastąpiło jeszcze dawniej, w RFN, ten drugi raz tutaj. Wie, że ma zmienione nazwisko, ale nie wie na jakie, Heniowi przedstawił się poprzednim, Heinrich. Mieszka z całą pewnością w Toronto, ma pracownię, zakład kuśnierski, bo odziedziczył zawód po ojcu, ulicy Henio nie pamięta, ale numer był powyżej trzech tysięcy. Trzy tysiące trzysta z czymś, tych dwóch trójek na początku jest pewien. Mam zatem znaleźć w Toronto kuśnierza, który mieszka i ma pracownię pod czterocyfrowym numerem, nazwisko nieznane, imię natomiast albo Wolfgang, albo Manfred, albo oba razem. Imion, o ile Henio się orientuje, nie zmienił, więc powinnam trafić. Tyle że należałoby działać dyplomatycznie i ostrożnie, bo jeśli istnieje afera, kontakt może okazać się trochę niebezpieczny.
Piątkowy wieczór obydwoje z moim synem spędziliśmy w domu towarowym w Hamiltonie, zdaje się, że to było u Eatona, czytając przez lupę książkę telefoniczna. Kuśnierzy w Toronto była ilość potworna, ale posesje o dostatecznie wysokich numerach zajmowało tylko czterech. Ściśle biorąc, był i piąty, tego jednakże wykluczyliśmy od razu z przyczyn rzucających się w oczy.
— Wolfgang Amadeusz Thin Sing Lin, to by chyba trochę za dziwnie brzmiało — zauważył mój syn zgryźliwie. — Chyba że i oczka sobie przerobił.
— Po pierwsze Wolfgang Manfred, nie myl z Mozartem. A po drugie ja też uważam, że nie pasuje. Ale zapisz go, na wszelki wypadek…
W ten sposób we wtorek wczesnym popołudniem znaleźliśmy się na Queen street i jechaliśmy nią w nieskończoność, szukając czwartego adresu. Trzy poprzednie mieliśmy już za sobą. dwa na Dundas street, jeden prawie przy drugim, 4733. bo człowiek jest omylny i te dwie trójki Heniowe mogły znaleźć się z przeciwnej strony, oraz 3991, numer, w którym trójki mieściły się licznie. Trzeci na Sheppard Avenue, 2313, zgoła na innym końcu miasta. Na Dundas jedną pracownię prowadził autentyczny Turek, w dodatku do spółki z żywym ojcem, więc w żaden sposób nie mógł być Heinrichem, którego ojciec dawno umarł, drugą zaś siwobrody staruszek nieodgadnionej narodowości, przy pomocy dwóch młodych, nie mniej dorosłych, wnuków. Wiekiem nie pasował żaden z nich. Na Sheppard B. C. Milcoe okazała się kobietą, pozostała nam więc tylko ta Queen street, jeśli nie liczyć Thin Sing Lina. budzącego zbyt wielkie wątpliwości.
— Dwa tysiące osiemset — powiedział mój syn. — To już niedaleko. A właściwie po co go szukasz?
— Wyprzedź to pudło przed nami. niech ja przynajmniej coś widzę — poleciłam z niezadowoleniem. — Prawdę mówiąc, nie mam pojęcia. Chcę do czegoś dojść.
— Przed tym jest następne pudło, więc nie warto. Lepiej patrz na numery, a nie gdzieś tam. Do czego dojść?
— Nie wiem. Myślałam, że się zorientuję w sytuacji dzięki temu Goboli, ale trzasnęli go zanim zdążyłam. Chciałabym raz wreszcie dotrzeć do bezpośredniego uczestnika afery.
— I myślisz, że on ci coś powie?
— Nawet jeśli nic nie powie, to też coś będzie wiadomo. Najbardziej bym chciała odnaleźć to małe zdjęcie z drugą połową mapy. Czy może z pierwszą, wszystko jedno. On prawdopodobnie wie, gdzie ono jest, a leśniczy uważał go za przyzwoitego faceta. Ponadto chcę się dowiedzieć, kto przywiózł tutaj zegar Alicji.
— Domaniewscy nie wiedzą?
— Domaniewscy są na urlopie, gdzieś wyjechali. Same komplikacje. Tyle mojego, że przez te poszukiwania odniosę może jakąś korzyść turystyczną. To jest moloch nie miasto. Myślisz, że ta ulica jeszcze się nie skończy i numery pójdą dalej?
— A mówiłem, że to zajmie trochę czasu — wytknęło drogie dziecko z satysfakcją. — Na Dundasie jest przeszło sześć tysięcy.
— Dwa tysiące dziewięćset osiemdziesiąt cztery. Jedź, przez trzysta numerów możemy się zająć czymś innym. Tu jest ładniej niż w śródmieściu.
— To opowiedz jeszcze przez ten czas wszystko, co do tej pory przeoczyłaś…
Po trzech tysiącach trzystu mój syn nieco zwolnił. Ciężarówki nie plątały się już przed nami, miasto uległo niejakiemu rozluźnieniu, gdzieniegdzie pokazywały się pojedyncze posesje, a boczne ulice wyglądały zupełnie willowo. Coraz gęściej stały w zieleni domki jednorodzinne, będące zarazem sklepami albo jakimiś zakładami pracy. Zaczęło mi się tu podobać.
Numer 3372 okazał się również pojedynczym domkiem. Stał trochę w głębi, na malutkiej skarpce, ciągnącej się wzdłuż ulicy, ocieniony drzewami i ogrodzony żywopłotem. Od furtki prowadził krótki chodniczek i schodki w górę, prosto do wejścia. Parkowanie przed posesją odpadało, na całej ulicy obowiązywał zakaz zatrzymywania, ale po drugiej stronie, na wprost domu, znajdował się wjazd na parking przed pawilonem sklepowym. Robert skręcił, ustawił samochód w cieniu i wysiedliśmy. Z miejsca rąbnął mnie tropikalny upał, niewyczuwalny w klimatyzowanym wnętrzu.
Przeszliśmy z powrotem na jezdnię. Furtka była otwarta, schodki prowadziły na mały podest i przedsionek we wnęce, dalej widniało dwoje drzwi, jedne prosto, drugie na lewo. Na lewo, przez te wszystkie oszklenia, widać było zapchany futrami sklep, drzwi prosto robiły wrażenie wejścia prywatnego.
Pchnęłam te lewe. Nie ustąpiły. Zdziwiłam się, obejrzałam klamkę, pchnęłam mocniej. Okazały się zamknięte.
— Co jest? To przecież nie jest pora przerwy?
— Przerwa od dwunastej do trzynastej — przeczytał Robert. — Która teraz? Pięć po drugiej. Co to ma znaczyć?
Obejrzałam z uwagą całe drzwi i wszystkie napisy na nich, popatrzyłam przez szybę do wnętrza. Żadnego ruchu, żadnego człowieka, ciszami spokój.
— Urlop…?
— Jakby był urlop, to by napisali. Mowy nie ma, żeby nie. Czekaj, niech przeczytam wszystko… W. M. Hill, futra, handel i pracownia… Otwarte od dziewiątej do osiemnastej, przerwa… Nic nie ma. Może ty źle pchasz?
— A może tu trzeba dzwonić? Poszukaj dzwonka!
— Jakby trzeba było dzwonić, to by też napisali… Znaleźliśmy dzwonek. Zabrzmiał stłumionym dźwiękiem gdzieś w głębi domu. Robert spróbował popchnąć drzwi mocniej, ale trzymały na mur. Rozejrzeliśmy się dookoła.
Dom trwał bez zmiany przeraźliwie milczący i przez to milczenie tajemniczy. Nieobecność właściciela, sprzedawcy czy jakiejkolwiek innej ludzkiej istoty była nie do pojęcia. W całej Kanadzie wisiały napisy informujące o wszystkim, godzinach otwarcia, przerwach, urlopach, chwilowych przestojach, i to zamknięcie w godzinach otwarcia bez żadnego wyjaśnienia było zjawiskiem niezrozumiałym. Nie wisiał tam nawet zwyczajny napis „closed”, przeciwnie, sklep był open. I w końcu był to dom mieszkalny, a w nim nic, żadnego ruchu, żadnego dźwięku… I zwały futer za przejrzystą, niczym nie zabezpieczona szybą…
Przytknęłam twarz do oszklonych drzwi.
— Zdrzemnął się po lunchu i zaspał — wysunął przypuszczenie Robert, dzwoniąc ponownie. — Trzeba go obudzić, bo jeszcze go okradną.
— Czekaj — powiedziałam niespokojnie, osłaniając ręką odbicie światła w szybie. — Coś mi się tu nie podoba. To nie jest wełna na algierskim suku, tylko cholernie drogie futra w Kandzie. Nie wierzę, że dla reklamy każe klientom spacerować po platynowych norkach…
— Pokaż! — zainteresował się mój syn i również przytknął twarz do szyby.
W głębi sklepu widać było wyraźny nieporządek w cennym towarze. Kłębowisko futer leżało na podłodze, spod nich wystawał kawałek czegoś, co mogło być przewróconym wieszakiem. Szafa obok była w połowie otwarta. Gdyby ten dom się palił, widok byłby zrozumiały, wszyscy uciekli w popłochu, przewracając meble, ale nie paliło się nic, przeciwnie, spokój dookoła panował wręcz nieludzki. Zaczynało mi się to nie podobać coraz bardziej. Ustawicznie w tej sprawie natykałam się na jakiś bałagan, dom Gaci, pokój Goboli, teraz kuśnierz…
— Nic nie rozumiem — powiedział Robert. — Pobili się i uciekli?
— Nie odejdę stąd, dopóki nie sprawdzę, co się tu stało — oznajmiłam stanowczo. — Jeżeli nie uda nam się wejść normalnie, wybiję którąś szybę. Chodź, zobaczymy od tyłu.
— Od wybijania szyby zrobi się alarm i przyjadą gliny — ostrzegł mój syn i ruszył za mną.
Zeszliśmy ze schodków i przy żywopłocie przeszliśmy ścieżką wzdłuż skarpki, a potem pod górkę na drugą stronę domu. Zgodnie z moimi przypuszczeniami znajdowało się tam wyjście ogrodowe, również zamknięte. Otwarte za to było jedno parterowe okno. Zajrzałam do wnętrza, zobaczyłam łazienkę i w tej łazience rzucone na podłogę ręczniki…
— Klimatyzacji nie mają, czy co? — zdziwił się Robert za moimi plecami. — Okno zostawili otwarte?
Zdjęłam torbę z ramienia i ustawiłam pod ściana budynku.
— Odsuń się, idź na ulicę albo do sklepu — poradziłam dziecku. — Ja z tego kraju wkrótce wyjadę.
Mój syn zaniepokoił się trochę.
— Matka, co ty chcesz zrobić? Nie wygłupiaj się, rany boskie…!
— Nie po to leciałam osiem godzin w jedną stronę za ciężkie pieniądze, żeby tak to zostawić. Mówię ci, żebyś sobie poszedł. Możesz się zająć czym innym i nie wiedzieć co robię.
— Akurat. Jak ty, to i ja. W razie czego będę udawał niemowę.
Nie zważając na niego, wlazłam przez okno do łazienki. Złe przeczucia wypełniły mnie do tego stopnia, że na rozsądek, przezorność i inne podobne zalety nie było miejsca. Mój syn wlazł za mną.
— Teraz się okaże, że te drzwi też zamknięte na mur… — mamrotał pod nosem.
Nie były zamknięte na mur. W całym domu nadal panowała śmiertelna cisza. Błysnęło mi na moment, że ci ludzie może po prostu wyszli gdzieś, a odpowiednią kartkę usunął psotny synek sąsiadów, ale zdusiłam tę myśl, bo i tak już była spóźniona. Wysunęłam się do holu, na palcach przeszłam dalej, kierując się w stronę części sklepowej. Pchnęłam następne, uchylone drzwi, ujrzałam elegancki pokój biurowy i zatrzymałam się w progu. Mój syn był tuż za mną, spojrzał nad moim ramieniem i gwizdnął cicho.
Człowiek leżał na pelerynie ze srebrnych lisów, które w dużym stopniu przestały już być srebrne. Nie wyglądał przyjemnie. Głowa zwrócony był do mnie, a nogami w stronę małego korytarzyka, prowadzącego do sklepu.
Przemogłam się, postąpiłam kilka kroków i spojrzałam na jego twarz. Zgadzało się, to był on, pamiętałam tę twarz z fotografii, Heinrich, gość Fredzia, obecnie W. M. Hill. Znalazłam go…
Mignęło mi nagle w głowie wspomnienie Michałka pod moją szafą.
— Nie ulega wątpliwości, że trafiliśmy — szepnęłam z pewnym wysiłkiem. — Nie wiem, czy on na pewno nie żyje, już raz się pomyliłam, ale nie pomacam za skarby świata…
— Ja nie jestem obrzydliwy, mogę pomacać — zaofiarował się Robert półgłosem. — Mnie nie przeszkadza… Matka, on jeszcze nie jest taki strasznie zimny!
— W tym klimacie nic nie może być zimne… Poszukaj tętna. Jeśli żyje…
— Jakie tam tętno, trup zupełny. Chodzi mi o to, że ktoś go rąbnął niedawno. Bo chyba nie wierzysz, że się położył na srebrnych lisach we własnym biurze i popełnił samobójstwo?
— Nie. Zabili go. Cholera, znów się spóźniłam…
— A to w ogóle on?
— On. Czekaj. Niedawno…?
To co ruszyło przez moje szare komórki, przypominało tajfun. Dziw, że nie wywiało mi ich wszystkich z głowy. Dodatkowo zaczepiło o całe wnętrze i resztki równowagi położyło pokotem. Bać, bałam się niewątpliwie, ale chęć ucieczki nie zaświtała mi nigdzie, przeciwnie, tajfun wyzwolił zuchwałe szaleństwo.
— O glinach w ogóle mowy nie ma! — wysyczałam dziko. — Przez rok nie zdołam im wyjaśnić…! Jazda, sprawdzamy! Nie dotykaj niczego, włóż rękawiczki!
— Nie mam, zostały w samochodzie… Matka, co ty…?
— Muszę sprawdzić… MUSZĘ sprawdzić! Muszę się chociaż zorientować, czy ktoś tu coś znalazł! Muszę to wiedzieć! Rozejrzyj się!
Mój syn, nieco zaskoczony, ale nie tracąc zimnej krwi, przeszedł kawałek dalej w kierunku sklepu i przyjrzał się nieporządkom.
— Tam go trzasnęli, przy tym przewróconym wieszaku — zaraportował. — Potem przywlekli tutaj na podkładzie, bo widocznie się bali, że od ulicy ktoś zobaczy. Nie widać, żeby jakie futra ukradli.
— Mnie nie futra obchodzą, tylko papiery.
— Papierów to ja nie zgadnę. Tutaj wygląda, że wszystko w porządku.
Biurko i szafy stojące w pomieszczeniu biurowym były zamknięte. Nic się nigdzie nie poniewierało, oprócz nieboszczyka. Nie trzymał tego chyba w sklepie, prędzej w sypialni, może w sejfie…
Cofnęłam się z progu i rozejrzałam. Z holu prowadziły schody na piętro. Wstrzymując oddech powoli ruszyłam na górę, mój syn wyprzedził mnie w połowie drogi.
— Czekaj, może on tam jeszcze jest…
Jeżeli był, to nie oddychał, martwa cisza wciąż panowała w całym domu. W holu na górze rozejrzałam się po uchylonych drzwiach, znalazłam sypialnię, przekroczyłam próg i mogłam zaniechać dalszych poszukiwań.
W ścianie obok łóżka widniał otwarty wielki sejf, pęczek kluczyków wisiał przy drzwiczkach. Nawet nie zaglądałam do środka. Na łóżku leżała, niedbale rzucona, bardzo duża żółta, kartonowa teczka. Nie dotknęłam jej, z góry wiedziałam, że nic w niej nie znajdę…
— Wracamy — mruknęłam ponuro.
Dźwięk, który rozległ się gdzieś na dole, był gorszy niż wybuch bomby. Jakieś szurnięcie, lekki stuk, metaliczny szczęk zagrzmiały w tej okropnej ciszy wystrzałem armatnim. O mało nie zleciałam z dwóch ostatnich stopni, mój syn rozejrzał się szybko po holu i zdecydowanym gestem ujął w dłoń wysoki wazon z lanego szkła, zdobiący stolik pod ścianą. Dźwięk przybrał postać oddalających się szybkich kroków i znów wszystko ucichło.
Pomyślałam, że jeszcze ze dwa takie przeżycia i będzie ze mną spokój. Robert odstawił wazon.
— Listonosz to był — zakomunikował i poszedł ku drzwiom frontowym.
Zeszłam z reszty schodów, wzięłam wazon i porządnie wytarłam go spódnicą. Ciężki był jak piorun. Robert wrócił z kopertą w ręku.
— Przyszedł list do zwłok. Zamieszkamy tu na zawsze czy wychodzimy?
— Weź z łazienki ręcznik i wytrzyj wszystko — zarządziłam. —— Żadnej szkody nie będzie, bo głowę daję, że sprawca był w rękawiczkach…
Wyjęłam mu list z ręki i wetknęłam do kieszeni spódnicy. Opuściliśmy dom bez przeszkód, tą samą drogą, przez okno łazienki. Moja torba stała pod ścianą nietknięta.
W połowie drogi do Stoney Creek kazałam mu się zatrzymać, bo musiałam nieco ochłonąć. Wjechał na parking przed MacDonaldem. Siedząc przy soku grapefruitowym spróbowałam uruchomić nadwerężony umysł.
Najpierw Gobola, teraz kuśnierz… Poszukiwani ludzie są zabijani na chwilę przed moim zetknięciem się z nimi. Przerażający zbieg okoliczności czy coś znacznie gorszego…? Kto o mnie wiedział? W Polsce Maciek, odpada absolutnie. Tutaj Henio. Ale Henio nie mógł wiedzieć, że będę szukała kuśnierza akurat we wtorek… Powiedział komuś? I co, ktoś mnie śledził? Nie ma nic lepszego do roboty, tylko jeździ za mną po całym świecie i specjalnie się stara wykańczać ludzi pod moim nosem? Bzdura. Kretyństwo. Zauważyłabym chyba w końcu…?
Obaj prawdopodobnie zginęli z tej samej przyczyny. Nie obrabowano ich. Albo może obrabowano również, przy okazji, nie wiem przecież, co kuśnierz trzymał w sejfie, nieważne. Ale obaj mieli coś wspólnego z piekielną, plackowatą mapą i prawdopodobnie obaj za dużo wiedzieli. O ile wiem, żaden z— nich nie wybierał się na poszukiwanie skarbów, nie stanowili konkurencji, a zatem co…? A zatem chyba znali ludzi i to była istotna sprawa. Ktoś usunął tych, co go znali…
No dobrze, ale znali go przecież od lat i żyli spokojnie. Więc dlaczego właśnie teraz…?
Ponieważ zaczęłam ich szukać…
Przeciwko tej zupełnie potwornej, aczkolwiek równie logicznej odpowiedzi zaprotestowało we mnie wszystko. Idiotyczne, należało zabić mnie, jedna sztuka, jeden to zawsze mniej niż dwa! Potem pomyślałam, że źle liczę, musieliby trzasnąć także Mateusza, a kto wie czy nie Maćka. I jeszcze może Alicję. Henia, Dojdę, Mentalskiego, nie, to za dużo, istny pochód pierwszomajowy, już rzeczywiście lepiej tych dwóch!
Porzuciłam rozważania, którym już zaczęły wyrastać okoliczności towarzyszące, zostawiając je sobie na później. Dziecko coś mówiło.
— … Jakby co, to ja się wyprę. Błota nie ma, więc ślady nie zostały, a na wszelki wypadek mogę te buty wyrzucić. Ty nie słuchasz, co ja mówię!
— Słucham, musiałam się zastanowić. Co mówiłeś?
— Że we wszystkich kryminałach taki list do nieboszczyka rozwiązuje sprawę. No, może nie we wszystkich, ale jeśli jest list, to musi w nim coś być. Ja bym popatrzył.
Gwałtownie sięgnęłam do kieszeni. List był, nie zgubiłam go, a już w tym ułamku sekundy zdążyłam sobie wyobrazić, jak wracamy do Toronto i czołgamy się wolniutko autostradą, szukając po drodze białej koperty. Dobije mnie kiedyś ta wyobraźnia… Do kuśnierza, adres i nowe nazwisko, W. M. Hill. Wewnątrz karta pocztowa z wodnym plenerem i krótkim tekstem po niemiecku.
Wspólnymi siłami i z dużym trudem stworzyliśmy przekład autoryzowany.
„Kochanie. Dom jest fertig i już w ordnungu. Powiesiłem (am) na ścianie indiański barometr. Wygląda fajnie. Ducha nie było jeszcze. Cmokam. S.”
— Dziwnie jakoś wyszło — zauważył mój syn z lekkim powątpiewaniem.
— Nie indiański — poprawiłam po namyśle. — Indyjski. Znaczy, hinduski. Jakiego ducha?
— A skąd ja mam wiedzieć? Może złego.
— Jesteś pewien, że to jest duch?
— Po angielsku ghost, to duch. Taka zjawa.
— Ale to jest po niemiecku! Gast!
— Podobne, nie? Powinno znaczyć to samo.
— Głupi jesteś, to nie jest duch. tylko gość! Gościa jeszcze nie było. Co to znaczy cmokam?
— Nie wiesz, co to znaczy cmokać? Tak cmok, cmok, cmok…
— Całuję — jęknęłam rozpaczliwie. — Czego ty mnie ogłupiasz, to są zwyczajne ucałowania!
— Może i ucałowania — zgodził się mój syn i obejrzał kopertę. — Adresu nadawcy nie ma, ale jest stempel pocztowy. O. cholera…! Kaszuby!
Wydarłam mu kopretę z rak. Stempel odbity był wyraźnie, w całości, wręcz pieczołowicie. Kaszuby, poczta Barry’s Bay…
W następnym ułamku sekundy spłynęło na mnie natchnienie. Poderwałam się od stolika.
— Jedziemy! Prosto do Barry’s Bay! Teresa już tam jest od soboty, czeka na nas. Musimy znaleźć tego es, kto to może być, przyjaciel, pierwsza litera imienia… Jazda, już!
Mój syn podniósł się również.
— Teraz to jedziemy do domu — powiedział stanowczo. — Mogę jutro iść do pracy i przełożyć urlop na piątek, ale wcześniej niż w czwartek nie jadę! I w ogóle nie jadę, bo tam robactwo gryzie, ale może się poświęcę…

*

— Nic z tego, o co się starałam, nie wychodziło mi nigdy tak jak sobie życzyłam — powiedziałam smętnie, wpatrzona w prześwitujące za drzewami jezioro. — Wszystko zawsze załatwiał przypadek. Chciałabym wiedzieć, jaki, na litość boską, przypadek może załatwić cokolwiek w tej przeraźliwie skomplikowanej okolicy.
— Skomplikowana to ona tak bardzo nie jest — skorygował pocieszająco Robert. — Tylko rozległa dosyć. Nie wiem, czy przez dwa i pół dnia zdążymy pojechać wszędzie. I nie wiem, co Teresa powie, jak się zaczniesz wdzierać do obcych ludzi.
— Nic nie powie. Będę udawać, że zabłądziłam i żebrać o szklankę wody…
Siedzieliśmy przed domem, w cieniu, na ogrodowych krzesłach, przy ogrodowym stoliku. Był piątkowy poranek. Nie zdążyłam wymyśleć żadnego sposobu działania. Ściśle biorąc, zdążyłam ich wymyśleć ze dwadzieścia, ale żaden nie nadawał się do użytku i czułam się nieco zgnębiona i zdenerwowana.
W trawie pojawił się Pikuś, którego poznałam osobiście w czasie pierwszego pobytu, zaraz po przyjeździe do Kanady i teraz rozpoznawalam po ogonie. Rozejrzałam się, czy Teresa nie widzi i dałam mu dwa orzeszki. Obgryzł prędko skorupki, wypchał sobie pyszczek, popatrzył, czy więcej nie będzie i w wielkich skokach popędził do lasu.
— Właściwie to tego jakiegoś S powinny szukać gliny — oznajmił Robert w zamyśleniu, spoglądając za zwierzątkiem. — Chyba kuśnierza już znaleźli, nie? Na atak serca nie wyglądał, więc teraz powinni się czepiać jego znajomych i przyjaciół.
— Nie wiem, w jakim tempie pracują kanadyjskie gliny.
— U nas by już szukali?
— U nas co najmniej od wczoraj.
— No to nie wiem, dlaczego kanadyjskie gliny mają być gorsze. Technicznie idą w czołówce.
— Ale nie dostali listu. O tym S mogą się tak prędko nie dowiedzieć.
— E, tam! To musi być ktoś zaprzyjaźniony. Nie wierzę, że poznał jakąś osobę tydzień temu i zaraz jej wepchnął wielką tajemnicę. Chyba, że źle zgadłaś.
— Dobrze zgadłam. Malutki kawałek filmu doskonale się zmieści w barometrze. Bez powodu tych dyrdymałów by nie pisał.
— No to krewny, przyjaciel, wspólnik albo jego baba. Już o nim wiedzą, lepiej niż my.
— Rozpoznasz ich, jakby co…?
— A jak? Na kilometr!
Wrócił z lasu Pikuś, dałam mu dwa następne orzeszki. W tym momencie zza drzewa wyłoniła się Teresa.
— Robert, na dole stoi wielka miska z bielizną. Przynieś ją tutaj — rozkazała. — Tylko nie zaczepiaj o gałęzie, bo to świeżo uprane.
— Gałęzie w Kanadzie też są świeżo uprane — mruknął Robert, podniósł się i ruszył ku wodzie.
Pikuś nie spłoszył się wcale, siedział na tyłeczku, w rączkach trzymał orzeszka i pluł skorupką aż miło. Miałam nadzieję, że Teresa go nie zauważy, ale nic z tego, z miejsca dostrzegła i popatrzyła wzrokiem gorszym od słów.
— Zaraz po nim pozamiatam — obiecałam pospiesznie. — On sobie robi zapasy na zimę…
— Rozpuściłaś go jak dziadowski bicz, zboża do ust nie bierze. Co ty myślisz, że ja mu będę co roku orzechy na worki kupować? Trzeba jechać do sklepu, twoja matka zdążyła wypić całe mleko.
Ucieszyłam się, każdy wyjazd był mi na rękę. Dawał szansę prowadzenia poszukiwań, wprawdzie na oślep i bez sensu, ale lepiej bez sensu niż wcale. Pikuś zapchał się wreszcie i uciekł. Zanim zdążyłam pozbierać kawałki skorupek, wrócił Robert z micha o rozmiarach bez mała balii. Teresa zażądała od niego pomocy przy wieszaniu.
— Tam! — pokazała palcem głąb posiadłości. — Ja muszę włazić na pnie i jeszcze sobie kiedyś nogę złamię, a ty dosięgniesz bez niczego.
Ruszyli pomiędzy drzewa, Robert z michą pierwszy, Teresa za nim. Od strony drogi dobiegł szmer wjeżdżającego samochodu. Teresa zatrzymała się, cofnęła o krok i obejrzała.
— Kto tam znowu…? A, to Basia Kulska. Zabaw ją tu przez chwilę, ja zaraz wracam.
Pani Kulska zaparkowała i wyprysnęła z samochodu. Znałam ją już i przyglądałam się jej z podziwem. Lat miała ze 120 albo i więcej, ale kondycją mogła obdzielić kompanię komandosów. Usiadła na krześle przy stole, zabiła komara, zapaliła papierosa i dmuchnęła dymem naokoło.
— Przecież to był młody człowiek! — mówiła. — Jak to nie wiadomo, kiedy komu pisane. Biedna Sonieczka, takie nieszczęście i wszystkie kłopoty na nią… Marysia tam akurat do córki przyjechała, Sonieczkę zabrali ze sobą, a właśnie Jolę pytała o szklarza, bo jej pękło to duże szklenie…
Byłam święcie przekonana, że przez cały czas mówiła do siebie, a wysiadłszy, kontynuowała do mnie. Z reguły pani Kulskiej było wszystko jedno do kogo mówi i kogo uszczęśliwia informacjami, byleby mogła uszczęśliwiać. Było jej także obojętne, w jakim języku to czyni; po angielsku, po francusku czy po polsku, zazwyczaj stosowała język wydarzenia, więc w tym wypadku sprawa musiała dotyczyć naszych. Teresa, która przez całe życie miała niepojętą awersję do plotek, wysłuchiwała jej cierpliwie, starannie wystrzegając się pytań, bo panią Kulska pytania ostro dopingowały, po czym natychmiast zapominała, o czym pani Kulska doniosła. Były to zresztą niezupełnie plotki, pani Kulska operowała faktami, przy czym wrodzona dobroduszność i życzliwość dla wszystkich powodowały, iż nikogo nie oczerniała. Przypuszczenia snuła zawsze in plus, nawet jeśli ktoś kogoś okradł albo zamordował, to pewnie, biedaczek, miał jakieś ważne powody albo może był ogromnie zdenerwowany…
— Sonieczka nie mogła jechać, ale sama chciała, bo tam nikogo nie było, a sąsiedzi powiedzieli, że to najbliższa osoba, syn jest w Europie, do kotycza trafili od razu i prosili, żeby pojechała, więc postanowiła to od razu załatwić, ona chyba nawet dziedziczy wedle testamentu, to był przecież bogaty człowiek, cóż to za okropny trafunek…
Coś mi nagle w tym gadaniu zabrzmiało znajomo. Otworzyłam usta, żeby zadać pytanie, ale nie zdążyłam. Zza moich pleców odezwała się Teresa. Pani Kulska zerwała się, wśród powitań kontynuowała opowieść, Teresa zaprosiła ja do domu, bo tu komary gryzą, napiją się kawy. Wepchnęłam się za nimi.
— Ja od księdza wracałam, ksiądz mówi, że mu to lekarstwo bardzo pomogło, chciałam Kaziowi powiedzieć, że go ksiądz bardzo chwali, a tu masz! — ciągnęła nieprzerwanie pani Kulska. — Biedna Sonieczka!
— Jaka Sonieczka? — wyrwało się Teresie i widać było, jak zaraz potem ugryzła się w język.
— No jak to, jaka? Feldowa! Ta prześliczna, no ta, narzeczona Hilla!
Samo mi z ust wyleciało i to chyba gwałtownie.
— Jakiego Hilla?
Teresa aż się wzdrygnęła, ale pani Kulskiej było rzetelnie wszystko jedno.
— Tego, co koło Joli kotycz postawił, dopiero niedawno, jeszcze go wykańczali, Sonieczka wszystko tak ładnie urządzała. Tego z Toronto, nagle umarł, młody człowiek, pięćdziesięciu pięciu lat chyba nie miał, mógł żyć jeszcze, że ho ho! To kuśnierz był, dlatego Sonieczka miała takie piękne futra, on ją bardzo kochał…
— A na co umarł? — spytała ze szczerą niechęcią Teresa, bo pani Kulska na chwilę umilkła. Oko jej padło na haft mojej matki i od tego widoku nagle zaniemiała, w czym nie widziałam nic dziwnego. Haft w postaci ozdoby na ścianę, specjalnie dla Teresy, został właśnie świeżutko wykończony, uprany i uprasowany, bo moja matka, zobligowana wykończyć drugie takie samo, chciała zobaczyć, jak wyszło pierwsze. Uprała go Teresa, która prała maniacko wszystko, co jej wpadło w rękę, nie bacząc na potrzeby, uprasowała starannie moja matka i leżał teraz na oparciu kanapy, lśniąc złocistym oranżem i zgniłą zielenią.
— Zamordowali go — powiedziała pani Kulska, nie odrywając wzroku od arcydzieła. — Ksiądz nic nie mówił, ale tak patrzył, że ja zgadłam. Ten obrus na ołtarz jest już bardzo zużyty i trzeba się postarać o nowy. Boże, jakież to piękne….!
Nie wytrzymała, zerwała się od stołu i obejrzała haft z bliska. Teresa wydawała się odrobinę wytrącona z równowagi. Postawiła na stole dzbanek z kawą, śmietankę i cukier i popatrzyła niepewnie na mnie i na panią Kulską.
— To ksiądz był przy tym? — spytała słabo i jakby beznadziejnie.
— Ja też chcę kawy — zażądał wchodzący Robert i spojrzał na panią Kulska. — Po jakiemu trzeba się witać?
— Po naszemu — odparłam półgębkiem.
— Mieliście jechać do sklepu — przypomniała niepewnie Teresa.
— Za chwilę. Przedtem kawy.
— Mnie się wydaje, że do kawy potrzebne są filiżanki — zauważyłam, bo Teresa już usiadła przy stole. — Siedź, ja wyjmę…
— I łyżeczki — podsunął Robert.
Pani Kulska przez cały czas milczała, oddając hołd talentom mojej matki. Możliwe, że jej dech zaparło. Ten haft rzeczywiście wyszedł.
— To jest hobby mojej siostry — powiedziała Teresa. — Od przyjazdu już to zdążyła wyhaftować, a teraz robi takie drugie. Będzie wisiało na ścianie.
Panią Kulska odblokowało. Oderwała oko od rękodzieła i rozejrzała się po drewnianych ścianach.
— Tutaj?
— Nie, w Ottawie.
— To jest przepiękne. Obrus na ołtarz powinien być biały…
— Ołtarz jest. w lesie — przerwałam. — Powinien być złocisto–zielony, na białym tle.
Pani Kulska zgodziła się chętnie na złocisto–zielony. Opanowała wstrząs estetyczny, usiadła przy stole i podjęła temat.
Gdyby nie to. że po pół godzinie zakończyła wizytę, sklepy zamknięto by bez nas. Żadna ludzka siła nie oderwałaby mnie od bezcennego źródła informacji, ponadto musiałam się dowiedzieć od Teresy, gdzie rezyduje Jola. Przy pani Kulskiej wolałam nie pytać. Wiedziałam, że nad jeziorem po drugiej stronie Barry’s Bay, ale jezioro było dosyć duże, większe od naszego. W dodatku nie pamiętałam, jak się nazywa mąż Joli, mimo iż był jej mężem od przeszło dziesięciu lat. Plany skrystalizowały mi się wręcz koncertowo.
— Jedziecie do tego sklepu, czy nie? — spytała cierpko Teresa, ledwo samochód pani Kulskiej zdążył skręcić ku drodze.
— Jedziemy. Jak ta Jola się nazywa, bo zapomniałam?
— Werner. Bo co?
— Bo mi głupio, że nie wiem. A gdzie mieszka?
— Za Krysią.
— To wiem. Ale dokładniej.
— Bo co? Chcesz ją odwiedzić?
— Nie wiem. Możliwe. Tak na wszelki wypadek. Pomijam już to, że nie pamiętam, jak się jedzie do Krysi.
— Jak do nas w lewo, to do niej w prawo. A potem, za Krysią, znów w prawo i Joli działka jest ósma albo może dziesiąta. Teraz, zaraz chcesz ją odwiedzać? Może jednak najpierw jedź do sklepu, bo nie wiem, co twoja matka będzie piła. chyba wodę z jeziora…
W natychmiastowej realizacji planów przeszkodził mi fakt, iż wyjazd do odległego o 11 kilometrów sklepu przeistoczył się w rodzinną wycieczkę. Moja matka, moja synowa i moja wnuczka porzuciły igraszki nad wodą i pojawiły się na górze akurat w chwili, kiedy Robert wymanewrował się spod świerków i skręcał ku wyjazdowi. Okazało się, że moja matka i moja wnuczka też chcą jechać. Porozumieć się z dzieckiem zdołałam dopiero w sklepie.
— Powiemy im, że jedziemy krajoznawcze — powiadomiłam go. — Musimy znaleźć tę Jolę, póki widno i zapamiętać drogę. Hill też pewnie będzie miał tabliczkę na wjeździe. Potem tu przyjedziemy, jak będzie ciemno.
— I co?
— Nie wiem. Zakradniemy się i zobaczymy, czy wisi na ścianie hinduski barometr.
— Jak wygląda hinduski barometr? Wiesz?
— Nie mam pojęcia. Ale tu jest hinduski sklep, podjedziemy i obejrzymy barometry.
— I co? Rąbniemy go?
— Nie wiem. Może. Zobaczymy.
— Nie rozumiem, jak to się mogło stać, że on się tak łatwo znalazł — powiedział nieufnie Robert, ustawiając wózek w ogonku do kasy.
— Mieliśmy go szukać długo, wytrwale i bezskutecznie, a tu co? Podejrzane.
— Też nie wiem, co to znaczy — zgodziłam się z nim po namyśle.
— Powiedzmy, że tu są ichnie Mazury i wszyscy tutaj mają dacze…
— Kotycze.
— Sommerhusy, jakbyś sobie życzył…
— Jeszcze mogą być szalety.
— Mogą. Więc wszyscy z całego Ontario tutaj jeżdżą na letnie wczasy i kuśnierz też. W porządku…
— Wcale nie. Milionerzy jeżdżą na Florydę. Pani Kulska mówiła, że on był bogaty.
— Milionerzy jeżdżą także na Riwierę albo na Hawaje, ale on pewnie musiał trochę oszczędzać na futra dla Sonieczki. Zresztą, zgadza się, wybudował się tu niedawno, Tadeusz mówi, że łokieć brzegu kosztuje cztery tysiące dolarów… albo może czterdzieści… Nie, to za drogo. W każdym razie kiedyś tu było tanio, a teraz przeciwnie, więc w ostatnich latach mógł się tu wybudować tylko milioner. To się zgadza. Koło Joli, może być, czysty przypadek, koło kogoś musiał, bo bezpańskich działek już nie ma.
— Ale nie mieliśmy prawa tak od razu się o tym dowiedzieć!
— Właśnie dochodzę do wniosku, że mieliśmy prawo. Zabili go, sensacja się rozeszła, wszyscy się tu znają systemem łańcuchowym, a pani Kulska zna wszystkich bezpośrednio. Była tu pierwsza.
— Wcześniej niż Teresa z Tadeuszem?
— Głupie pytanie. Była tu pierwsza jeszcze przed wojną. Zdaje się, że konno jeździła, bo nie było dróg. Poznawała wszystkich sukcesywnie i nie popuściła aż do tej pory. Tak naprawdę, to cud leży w tym, że nie pojechaliśmy do sklepu odrobinę wcześniej. Bo prędzej czy później, musiała się zjawić u Teresy z donosem, a gdybyśmy się z nią minęli, Teresa by nic nie powiedziała. Ile wypada? Czterdzieści dwa dolary?
— I siedemdziesiąt sześć centów.
— Co myśmy takiego kupili…?
— Nie mam pojęcia. Mogę dołożyć siedemdziesiąt sześć centów… Moja matka i moja wnuczka wróciły od stoiska z komiksami i wsiadły, nie zwracając na nas uwagi. Robert otworzył bagażnik.
— Więc ja wiem, dlaczego mi się to wydaje podejrzane — oznajmił, wkładając do środka torby z zakupami. — Cały czas myślałem, że on ma ten szalet na jakieś inne nazwisko. Tego esa na przykład. Gdybym wiedział, że ma na własne, wcale bym się nie dziwił. Ja nie jestem Duch Święty, żeby zgadywać jakieś tam Sonieczki…

*

Niebo na zachodzie było jeszcze jasne, z drugiej zaś strony wylazł księżyc i przyświecał zupełnie przyzwoicie. Na widoczność nie można było narzekać. Siedzieliśmy w szczelnie zamkniętym samochodzie i czekaliśmy jakiejś niesprecyzowanej chwili, która wyda nam się właściwa.
Jola z matką rozwiązały moje wszystkie problemy. Złożyły Teresie wizytę prawie natychmiast po naszym powrocie ze sklepu i uzyskanie od nich zaproszenia na wieczorną herbatkę przyszło mi bez najmniejszego wysiłku.
Ani Jola, ani Marysia nie miały cech pani Kulskiej, nie mniej temat sąsiada był nie do ominięcia.
— Przywiozłam jej te kwiatki i od razu chciałam posadzić, żeby korzenie nie obeschły, a to akurat przy ich ogrodzeniu — powiedziała Marysia. — Paprocie tylko trochę zasłaniały. Tak się to w mig odbyło, że aż nie do wiary. Dwóch eleganckich panów, pani Sonia była nad woda, znaleźli ją tam, weszli do domu, w pięć minut wyszli, ona już ubrana i pojechali. Po godzinie przyjechała pani Kulska i powiedziała, że Hill został zamordowany. Skąd ludzie takie rzeczy wiedzą, to ja nie rozumiem.
— Rozpoznali ich samochód, jako policyjny — wyjaśniła Jola. — Mnie Sonia poprosiła tylko, żebym odwołała jej szklarza. Ale ludzie nad wodą słyszeli, bo ona tam była w towarzystwie. I oczywiście dzieci, w tym moje. Dzieci zawsze wszystko wiedzą.
Wnioski nasunęły mi się same. Osoba, zawiadomiona o katastrofie, ubierająca się w pośpiechu z policją nad karkiem, nie zdejmuje ze ściany barometru. Zabrali ją dla dopełnienia jakichś formalności, może dla identyfikacji zwłok, może dla stwierdzenia, co ukradziono. Cokolwiek miała w tym kotyczu, wszystko pozostało na miejscu. Lada chwila wróci i rzecz ulegnie zmianie. Pojadę do Joli z wizytą choćby po trupach!
Jola i Marysia były gościnne, herbatka przeistoczyła się w kolację, zatrzymały nas do zmroku. Demonstracyjnie odjechaliśmy w kierunku Barry’s Bay. za pierwszym zakrętem zawróciliśmy i pojechaliśmy w stronę przeciwną. Brązowych plymouthów jeździło tu miliony, nie było powodu do zwrócenia na nas uwagi. Posiadłość Hilla widzieliśmy już w dzień, przejeżdżając powoli obok tam i z powrotem, teraz popatrzyłam na nią po raz trzeci. Po następnych kilku zakrętach Robert znów zawrócił, znalazł sobie kawałek pobocza i zaczęło się czekanie na właściwą chwilę.
— Mam latarkę — pochwaliło się moje dziecko i wyciągnęło spod siedzenia półmetrową maczugę.
Zainteresowałam się.
— Można tym komuś rozbić łeb?
— Jeszcze jak! Specjalnie wybierałem najcięższą. I mam wytrych. Wygrzebał z kieszeni kawałek prymitywnie wyklepanego żelastwa.
Skrzywiłam się.
— Myślałam, że wytrychy w Kanadzie są trochę bardziej wymyślne. Gdzie ta technika?
— To nie kanadyjski, zabrałem jeszcze z Polski. Do większych zamków bardzo dobry.
— A jak on ma tu mniejsze zamki?
— Można spróbować agrafką. A właściwie co chcesz zrobić? Miałam czas przemyśleć całą sprawę i podjąć decyzje.
— Najpierw popatrzeć przez wszystkie okna i sprawdzić, czy gdzieś wisi na ścianie hinduski barometr.
— I jak wisi, to co? Włamać się, podwędzić i w nogi?
— Włamać się, owszem. Nawet jestem gotowa stłuc szybę, dawno dojrzałam do radykalnych czynów. Zostawić w spokoju hinduską dekorację i poszukać zwyczajnego, byle jakiego barometru, zdjętego z tego miejsca, gdzie teraz wisi hinduski.
Robert przez chwilę rozważał kwestie, po czym gwizdnął z uznaniem.
— Ty masz głowę, matka. Każdy kretyn by złapał hinduski, gdyby przeczytał list. Tylko zdaje się, że nikomu się to nie udało…
— Bez znaczenia. Ważna jest intencja. Gdybym cię zawiadomiła, że właśnie kupiłam sobie nowy, doskonały długopis, gdzie byś szukał czegoś małego, co na przykład da się zwinąć w rurkę? No?
— W tym garnku, co w nim trzymasz te popsute, stare struple? Dlaczego tego nie wyrzucisz?
— Bo cokolwiek wyrzucę, zaraz następnego dnia okazuje się przeraźliwie potrzebne. Ale rozumiesz, że poszukam tu zwyczajnego barometru, najlepiej wśród rupieci. Nie wiem, gdzie oni trzymają rupiecie.
— Długo jeszcze mamy czekać?
Rozejrzałam się po gasnącym niebie i oświetlonej księżycowym blaskiem ziemi. Ruchu na szosie nie było już prawie żadnego.
— Wcale. Jedziemy.
— Wjeżdżamy do środka?
— Nie, ustaw się z boku. Tam jest miejsce, widziałam. Za krzakami.
Posiadłości nieboszczyka Hilla z domu Joli nie było widać, zasłaniała ją kępa sumaków, świerków i jakichś ozdobnych krzewów. Żeby zobaczyć dom sąsiada trzeba było obejść ten gąszcz i znaleźć się przy samym ogrodzeniu. Z drugiej strony rząd świerków, paprocie i jeżyny tworzyły wręcz szczelną ścianę, od szosy odgradzały gęste zarośla. Podjazd był krótszy niż do Joli, zaczynał się szeroko i można było schować samochód za wybujałą roślinnością.
Podeszliśmy do ciemnego, milczącego domu. Dookoła wcale nie panowała cisza, przeciwnie rozlegały się liczne hałasy. Po jeziorze ktoś płynął, słychać było chlupot wody i postukiwanie wioseł w dulkach. Gdzieś bliżej ktoś się kąpał, chlapiąc i parskając, dalej siedziała na brzegu chyba jakaś młodzież, dobiegały stamtąd głośne rozmowy, okrzyki, śmiechy i gwałtowne pluski. Możliwe, że spychali się do wody z pomostu.
Przytknęłam twarz do najbliższej szyby i syczącym szeptem wezwałam Roberta.
— Poświeć!
Potężny strumień światła z reflektora rozjaśnił pomieszczenie za oknem. Była to kuchnia, za nią widniał salon.
— Kuchnia to chyba na nic — zaopiniował Robert. — Już prędzej salon. Chodźmy od razu na tamtą stronę.
— Nie możesz tego jakoś wyregulować? — spytałam z niezadowoleniem. — Świeci jak latarnia morska, jeszcze kto zwróci uwagę. Wystarczyłaby połowa.
— Nie mogę. Tu wszędzie coś się świeci. Nikt nie zwróci uwagi, bo nikt nie wie, że nikogo nie ma.
Obeszliśmy dom dookoła. Od drugiej strony hałasy znad jeziora dobiegały wyraźniej. Weszliśmy na tarasik i zaczęliśmy przytykać twarze i reflektor do kolejnych okien i przeszklonych drzwi.
Barometr na białej ścianie dostrzegliśmy równocześnie. W każdym razie to coś wiszącego wyglądało jak barometr, ponadto charakterem przypominało hinduskie dekoracje, oglądane w sklepie. Należało przystąpić do następnego punktu programu. Oderwałam twarz od szyby i nagle doznałam wrażenia, że coś mignęło za kuchnią, po drugiej stronie domu.
— Zgaś! — syknęłam do Roberta.
Zapanowała ciemność. Za kuchnią nic nie migało, ale opanowały mnie złe przeczucia. Z denerwującą dokładnością uświadomiłam sobie, co robię, w obcym kraju, w ciemnościach, zamierzam włamać się do cudzego domu w celu popełnienia kradzieży. W dodatku dom należy do człowieka, zamordowanego przed trzema dniami… Nie dość na tym, wspólnikiem włamania czynię własnego syna, mieszkającego i pracującego w Kanadzie…
— Zjeżdżaj stąd! — rozkazałam wzburzonym szeptem. — Zabierz samochód i odjeżdżaj bez świateł! Tyłem, przodem, jak chcesz! Jedź byle gdzie i przejeżdżaj tędy co kwadrans. Spotkamy się na szosie albo wcale… Już!
— Jak to, wcale? — zaniepokoił się Robert. — Matka, co ty…?
— Gliny, ty głupcze! Ja się jakoś wyłgam, ale ty nie! Jutro mnie wypuszczą… Wynoś się! Tamtą stroną i po cichu…
Nie starając się unikać hałasu, zeskoczyłam z tarasiku. Księżyc świecił doskonale. Tupiąc i szurając, obeszłam dom z powrotem i wyszłam przed front.
Moje przeczucie okazało się słuszne. Przez trawnik podchodziła do drzwi jakaś postać, była już blisko budynku. Na mój widok zatrzymała się.
Zatrzymałam się również.
— Dobry wieczór — powiedziałam grzecznie po chwili, na wszelki wypadek po angielsku.
— Dobry wieczór — odparła postać damskim głosem. Uczyniła jeszcze dwa szybkie kroki, wyciągnęła rękę ku drzwiom i cały trawnik zalało nagle silne, jasne światło. Postać stała się w nim doskonale widoczna.
Popatrzyłam na nią i osłupiałam. Nie uwierzyłam własnym oczom. Przyjrzałam się, pomyślałam, że to niemożliwe, mylę się. halucynacja, gapiłam się, znieruchomiała, śmiertelnie zaskoczona i wstrząśnięta. Nie, jaka tam halucynacja, dobrze widzę… Wątpliwości znikły, przede mną stał potwór.
Nie zdołałam nad sobą zapanować.
— Finetka…! — wykrzyknęłam, prawdopodobnie ze zgrozą. Postać przy drzwiach przyjrzała mi się wzajemnie, lekko marszcząc brwi.
— A. to ty — powiedziała prawie bez zdziwienia. Przez długą chwilę oglądałyśmy się w milczeniu.
— Zestarzałaś się — powiedziała Finetka nielitościwie i po namyśle dodała, jakby z lekkim żalem. — Ale nie bardzo… Co tu robisz?
Nie byłam w stanie odpłacić jej komplementem. Komunikat, że nie zmieniła się wcale, nie przeszedłby mi przez gardło. Najpiękniejsza dziewczyna z czasów mojej młodości pozostała taka jak była, nadal piękna i młoda, wszystkie minione lata spłynęły po niej jak woda po tłustej gęsi. Owszem, coś tam się uwidoczniło, nie była to już dwudziestoletnia twarz, ale wiek dodał jej tylko wyrazistości i wdzięku. Charakter, zdaje się, też jej pozostał…
— A ty? — spytałam sucho.
— Ja tu mieszkam. Chwilowo… A ty…?
— Szukam Joli.
— Jakiej Joli?
— Wernerowej. Gdzieś tu powinna mieszkać.
— A co ty masz do Joli? Znasz ją?
— Tak się składa, że jej siostra, Elżbieta, dwadzieścia lat temu wyszła za mąż za mojego kuzyna. Właśnie stwierdziłam, że coś mi tu nie gra i że się chyba wrąbałam w cudzą posiadłość, pojęcia nie miałam, że się natknę na ciebie. Znasz Jolę? Wiesz może, gdzie jest jej dom?
Finetka poruszyła się wreszcie.
— Tu obok — rzekła, wskazując za plecy. — O tej porze składasz wizyty?
— Oszalałaś…! Wcale do niej nie pójdę! Wybierałam się, owszem, ale dwie godziny temu. Okazało się, że nie mogę jej znaleźć, uparłam się i obmacywałam wszystkie domy po kolei. Widzę, że za następna próbą już bym trafiła.
Finetka znała mnie kiedyś doskonale. Poszukiwanie po nocy Joli, której nie zamierzam odwiedzać, było w pełni do mnie podobne. Zaakceptowała wyjaśnienie.
— Ja się pytałam, co robisz w Kanadzie — powiedziała, wyciągając z torby klucz i wtykając go w zamek.
W tym momencie przypomniałam sobie, jak jej naprawdę na imię. Jezus Mario, Zofia…! Nikt nigdy tej Zofii nie używał, zawsze była Finetka, z żadną Zofią w ogóle się nie kojarzyła! Zofia, oczywiście, Zofia, Sonia, Sonieczka… Biedna Sonieczka, cholera, jak ona biedna, to ja arcybiskup… Ależ ta pani Kulska trafiła…!
— Spędzam urlop — odparłam niecierpliwie. — Mam tu olbrzymią ilość rodziny. A ty? O ile pamiętam, osiedliłaś się kiedyś w Stanach? Zmieniłaś obywatelstwo jeszcze raz?
— Miałam zamiar, ale teraz nie wiem, może zrezygnuję…
Przekręciła klucz w zamku, poruszyła klamką, jakby w celu sprawdzenia, czy drzwi są otwarte, wrzuciła klucz z powrotem do torby i oparła się plecami o futrynę, przyglądając mi się z wielką uwagą.
— Zachowałaś taką figurę pomimo dzieci? — spytała z odrobiną niedowierzania. — Robiłaś coś? Jakieś masaże, gimnastyka?
Wzruszyłam ramionami i wyciągnęłam papierosy, nie tyle dla zyskania na czasie, ile dlatego, że piekielne komary gryzły jak szatany. Światło je zwabiło. W głowie kotłowało mi się już wszystko równocześnie. Jasny krąg na trawniku powodował, że dookoła panowała ciemność absolutna, jak czarna ściana nie do przebicia. Nie zauważyła chyba w tej czerni Roberta, nie zauważy jak będzie wyjeżdżał, najwyżej usłyszy… Futra dla Sonieczki, oczywiście… Matko Boska, to przecież była kiedyś przyjaciółka Gaci…!!! Przyjaciółka albo wróg, nie wiadomo dokładnie, rywalka na pewno, Gacia straciła przez nią co najmniej trzech narzeczonych… Ja jednego… No nie, nie przesadzajmy, nie był to narzeczony tylko potencjalny gach, nie mniej jednak leciałam na niego, a on poleciał na Finetkę… Bierz diabli narzeczonych, ale Gacia, Mundzio, ten jej dziwny wyjazd przed laty, teraz kuśnierz… Ona w tym tkwi na mur!!! Nie może wiedzieć, że ja też, nikt tego nie wie, Alicja, Maciek i Mateusz, żadne by się nie wygłupiło, chyba że Mateusz, kochał się w niej śmiertelnie przez całe lata, ale Mateusz siedzi po tamtej stronie Atlantyku, tu go nie było…
— Właściwie mogłabym wezwać policję — powiedziała Finetka z namysłem. — Naruszyłaś moje prawo własności…
Trzasnęło mnie z miejsca.
— Proszę cię bardzo, wezwij. Co prawda, nastąpiło już przedawnienie, ale nie omieszkam ich poinformować o wachlarzu, który mi podstępem wydarłaś. Prawnie przepadł, ale nikt mi nie udowodni, że go nie usiłuję odzyskać.
— O jakim wachlarzu?
— O wachlarzu mojej ciotki, który sobie ode mnie pożyczyłaś całkowicie wbrew mojej woli. Po czym byłaś uprzejma wyjechać na zawsze. Zabrałaś go ze sobą?
Finetka przez chwilę wyraźnie szukała w pamięci.
— A…! Och, ten wachlarz… Wielkie rzeczy!
Po raz trzeci w życiu pomyślałam, że mnie przez nią szlag trafi. Wachlarz należał do mojej ciotki i stanowił jedyną, ocalałą po wszystkich wojnach, pamiątkę rodzinną, w dodatku cenny antyk. Ciotka pożyczyła mi go na bal, przykazując pilnować jak oka w głowie, po czym przyszła do mnie Finetka i zabrała go wbrew wszelkim protestom. Chciała pożyczyć, odmówiłam stanowczo, ale nie przyszło mi do głowy, żeby go od razu gdzieś ukryć, usuwając z zasięgu jej pazurów. W sprzyjającej chwili chwyciła go i uciekła, a ja nie mogłam jej gonić po schodach, bo miałam gości, ponadto głupio mi było bić się z nią w obliczu sąsiadów. Zadzwoniłam z awanturą już w nocy, przysięgła, że odda, błagała, żeby jej zostawić tylko na dwa tygodnie. Zgrzytając zębami przeczekałam, migała się miesiąc, potem zaś okazało się, że wyjechała za granicę. A jeszcze później, że już nie wróci. Nie poniechałam prób odzyskania pamiątki, ale jej ówczesny mąż gdzieś przepadł, mamusia znikła, podobno też wyjechała, rodzeństwa ani dzieci nie miała nigdy, nie było kogo się czepiać. Wachlarz diabli wzięli. Moja ciotka nie zrobiła piekła, ale do końca życia przy każdej okazji powtarzała, że mnie nie można niczego pożyczać, bo nie oddaję. A teraz ta mi tu prycha wzgardliwie i lekceważąco…!
W jednym mgnieniu oka cała ta fotograficzna afera stała się moją osobistą sprawą. Pomyślałam, że mogłabym teraz zrobić to samo co ona, wejść do jej domu, chwycić barometr, krzyknąć, że go pożyczam i uciec. Zrobiłabym to zapewne, gdyby w grę wchodził ten hinduski, wiszący na ścianie, ale nie sposób było odgadnąć, gdzie trzyma poprzedni, zwyczajny, wedle moich dedukcji nafaszerowany zdjęciem. Mogła go wetknąć wszędzie…
— Nie mogę cię teraz zaprosić na drinka — powiedziała Finetka niecierpliwie i kapryśnie. — Jestem zmęczona i chcę się położyć. Lepiej idź sobie. Wpadnij kiedy indziej, to pogadamy. Dobranoc!
Uśmiechnęła się nagle czarująco, pomachała mi ręką i nie czekając na żadną odpowiedź, znikła w domu. Od środka zgasiła to światło nad trawnikiem, nie przejmując się mną kompletnie. Zapaliła lampę wewnątrz, tak że blask z okien rozświetlił nieco otoczenie, ale i tak musiałam chwilę odczekać, żeby przyzwyczaić oczy i zacząć widzieć cokolwiek.
To była prawdziwa Finetka, nie zmieniła się nic, nie tylko zewnętrznie. Nie interesowało jej, jak się w tych ciemnościach oddalę, czym przyjechałam i czym odjadę, mogłam złamać nogę, iść piechotą albo się powiesić. Do głowy jej nawet nie przyszło, żeby o tym pomyśleć. I nie dlatego, że mnie nie zapraszała, gdyby zaprosiła, byłoby to samo, tak jak wielokrotnie bywało przed laty. Wypełniona była sobą i na nikogo więcej nie miała miejsca, jej egoizm był brutalny, bezwzględny i miał jedną tylko zaletę, tę, że był szczery. Nie siliła się go ukrywać. W dążeniu do swoich celów nie przebierała w środkach, była chciwa, pazerna, zachłanna na wszystko, na pieniądze, na sukcesy, na zachwyty, na przyjemności i w ogóle na życie. Jej fanaberie nie uznawały granic. A przy tym była prześliczna, ciemnowłosa i ciemnooka, żywa, roześmiana i pełna niebotycznego wdzięku. Ten wdzięk załatwiał za nią wszystko, powodował, że nienawidzące jej dziewczyny nie mogły jej zarazem nie lubić, mężczyźni zaś tracili resztki rozumu. Poliglotka, pracowała jako tłumaczka przy wszelkich kontaktach z zagranicą, siejąc spustoszenie wśród handlowców i dyplomatów, ozdoba przyjęć w ambasadach. Przez nią Mateusz rozwiódł się z pierwsza żoną, z czego mu nic nie przyszło, przez nią Gacia nie wyszła za mąż, przez nią wyleciał ze studiów jeden mój kumpel… Przez jakiś czas miała męża, bardzo bogatego faceta, który nagle zniknął tajemniczo, krążyły plotki, że poszedł siedzieć i niedługo potem znikła Finetka. Wyjechała, pozbawiając mnie wachlarza.
Z chwilą, kiedy jej oszałamiający wdzięk przestał działać bezpośrednio, zaczęło się gadanie. Jako nieletnia podobno uciekła z domu i zadawała się z marginesem. Była zamieszana w aferę szpiegowską.
Nie tak, była wtyczką w aferze szpiegowskiej. Jej maż kradł dla niej, zmuszała go, a potem wystawiła do wiatru. W ministerstwach brała prezenty, w ambasadach dostawała brylanty i futra, sypiała z połową Europy, skąd, przeciwnie, nie sypiała z nikim, kołowała ich wszystkich i robiła z nich balona, kochała podobno jakiegoś jednego bez granic i nieprzytomnie, nic podobnego, to ją kochał jakiś bez granic i nieprzytomnie, straciła wszystko, zabrali jej, jak mąż poszedł siedzieć, wcale nie, właśnie że tych z U B też wykołowała i wszystko ocaliła…
Plotki o Finetce poszły jak żywioł, ale, rzecz dziwna, wygłaszane były półgębkiem i trwały zdumiewająco krótko. W półtora roku po jej wyjeździe nie pozostało po nich śladu. Co parę lat uzyskiwałam o niej jakąś drobną informację wyłącznie dzięki temu. że jedna moja przyjaciółka znała ją i nie bała się jej, bo też miała wdzięk i była przecudowną, autentyczną, popielatą blondynką o oczach jak szafiry gwiaździste i zniewalającym uśmiechu. Pracowała naukowo, co przy jej aparycji było nie do pojęcia, jeździła po świecie na rozmaite sympozja i co jakiś czas gdzieś tam spotykała Finetkę. Z całą pewnością czas jakiś Finetka spędziła we Francji, wyszła za mąż, przyjęła obywatelstwo, rozwiodła się, znalazła sobie kogoś w RFN, rzuciła go i wyjechała do Stanów. Za mąż już wprawdzie nie wyszła, ale obywatelstwo zmieniła ponownie. Ostatnia wiadomość, jaką o niej miałam, pochodziła z Kalifornii, gdzie podobno podrywała jakiegoś naftowca.
Całą tę wiedzę o niej należało teraz gruntownie przemyśleć i wyciągnąć z niej twórcze wnioski…
Na samochód Finetki natknęłam się w połowie drogi między trawnikiem a szosą. Mignięcie, które dostrzegłam z drugiej strony domu na durch przez wszystkie okna i drzwi, to musiał być błysk jej reflektorów. Ona z kolei, skręcając zauważyła zapewne światło tej maczugi Roberta. Zgasiła swoje, podjechała parę metrów, wysiadła i poszła dalej piechota.
Zauważyła jego samochód czy nie? Stał za krzakami, zieleń gęsta, mogła nie zwrócić uwagi. W każdym razie nie poszła oglądać go z bliska i nie sprawdzała numeru, nie miała na to czasu. Wjechała do środka drogi, musiałaby wrócić, poświecić czymś, potem na piechotę, w ciemnościach, przejść całą drogę do domu. Nie zdążyłaby przede mną, ruszyłam ku frontowi od razu, tymczasem, kiedy okrążyłam budynek była już prawie przy drzwiach. Zatem wysiadła i poszła prosto do przodu, obcego pojazdu nie oglądała…
Robert czekał na szosie, przed wjazdem do Joli.
— Zobaczyłem, że się znacie, że baba i że z niczego nie strzela, więc poszedłem zabrać pudło — powiadomił mnie. — W ogóle nie zapalałem silnika, dał się wypchnąć ręcznie. Co teraz?
Zapaliłam papierosa i zabiłam komara, który wlazł do samochodu razem ze mną.
— Teraz potrzebny mi jest mały kawałek filmu, na którym znajduje się byle co — powiedziałam w zamyśleniu. — Oraz mała odbitka…
Urwałam, bo za drzewami zajaśniało nagle silniejsze światło. Finetka zapaliła swoją lampę nad trawnikiem. Mój otumaniony umysł gwałtownie otrzeźwiał.
— Teraz muszę natychmiast sprawdzić, co ona będzie robiła — poprawiłam się, wysiadając pośpiesznie. — Możesz tu poczekać…
— Chała. Też idę.
— Dobrze, tylko nie trzaskaj drzwiczkami…
Finetka już wracała. Poszła po samochód, podprowadziła go bliżej, zaparkowała przy trawniku, wnosiła właśnie do domu dwie duże torby podróżne. Czekaliśmy na skraju ciemności. Zastanawiałam się, co zrobię, jeśli zostawi tę iluminację, która całkowicie wykluczała jakiekolwiek poruszanie się wokół budynku. Mrówkę w trawie można było dostrzec bez trudu.
— Przejdę od tamtej strony, co? — zaproponował szeptem Robert. — Już raz się tędy przekradałem. Umiem.
— Bardzo dobrze. I zajrzyj przez okno. I niech ona cię przypadkiem nie zobaczy!
— E tam…
Ledwo zdążył zniknąć mi z oczu Finetka zgasiła światło na zewnątrz. Oświetlone były okna salonu i kuchni, po chwili zajaśniało także okno sąsiednie. Dopadłam ściany budynku.
Nowe okno należało do sypialni. Wniosła tam torby, rzuciła je na podłogę, pogrzebała w jednej i wyjęła dwie duże kosmetyczki. Ulokowała je na toaletce przed lustrem. Zabrała z komody wazon z przywiędłymi kwiatami i wyszła. Podkradłam się pod okno kuchenne. Oprócz całej kuchni widziałam przez nie także część salonu, bo przejście między pomieszczeniami było szerokie, kuchnia stanowiła jakby fragment tego samego, rozczłonkowanego pomieszczenia. Finetka nie zatrzymała się w salonie, weszła do kuchni, gdzie zaczynał już parować elektryczny czajnik. Zajrzała do lodówki i wyjęła jakieś produkty, najwidoczniej zamierzała zjeść kolację.
Interesowało mnie, co mogła zrobić przedtem. Chciała się mnie pozbyć, czekała aż się oddalę, żeby pójść po samochód. Co robiła przez ten czas? Włączyła ten czajnik, przedtem nalała do niego wody, nie gotowałaby wody, która stała przez kilka dni. Umyła ręce. Włączyła klimatyzację. Coś jeszcze? Nie, chyba więcej nie zdążyła, na żadne dodatkowe machinacje nie miała czasu…
Finetka jadła krakersy z jakimś mazidłem, piła kawę i oglądała ilustrowane czasopismo, ja zaś opędzałam się od komarów, posępnie przewidując, że długo tego nie wytrzymam. Skończyła równocześnie papierosa, kawę i przegląd prasy, pochowała artykuły spożywcze, filiżankę po kawie zostawiła na stole i przeszła do salonu. Drobna zmiana w oświetleniu wskazywała, że zapaliła gdzieś jakąś dodatkową, niewidoczną dla mnie lampę. Na wszelki wypadek wróciłam pod okno sypialni i okazało się, że uczyniłam słusznie.
Finetka weszła tam po krótkiej chwili, trzymając coś w ręku. Usiadła na krześle pod toaletką, obejrzała to coś, wyjęła z kosmetyczki mały śrubokręcik i zaczęła odkręcać śrubki. Z całej siły starałam się rozpoznać przedmiot, był dość długi, wąski, w jednym miejscu rozszerzony okrągłym plackiem. Mógł być barometrem, dlaczego nie…
Odkręciła wreszcie trzy śrubki i zdjęła z placka małe, okrągłe wieczko. Od wewnętrznej strony wieczka oderwała coś jakby taśmę klejącą i wyjęła malutką, płaską, foliową torebeczkę. Siedziała bokiem do lustra i tyłem do mnie, więc mogłam się jej przyglądać mniej więcej spokojnie. Znów pogrzebała w kosmetyczce, wyciągnęła pudełko z pudrem w proszku, wetknęła torebeczkę w puder i wszystko z powrotem pochowała. Przykręciła wieczko z powrotem do hipotetycznego barometru, podniosła się i wyszła z sypialni.
Tkwiłam nadal pod oknem, nie latając za nią, bo musiałam się zastanowić.
Zakraść się jakoś i rąbnąć jej to, nie taka znów sztuka, chociażby w chwili, kiedy się zamknie w łazience. I niekoniecznie teraz, można w dzień, kiedy dom stanie otworem. Nikt się tu nie zamyka w twierdzy, ludzie się kręcą po ogrodzie, schodzą nad wodę, nikt nie lata z kluczami w garści. Więc rąbnąć można, tylko co dalej? Sprawdziła już, że to ma. zgadnie, kiedy zostało ukradzione. Skojarzy ze mną…? Dotychczas nie miała podejrzeń, bo nie zasłoniła okien. Podstęp…? Demonstracja…? Chyba nie, Finetka nie stosowała podstępów, nie chciało się jej, zwykle działała wprost, bezczelnie i lekceważąco…
Plama światła pojawiła się za następną ścianą budynku. Podkradłam się pośpiesznie i obydwoje z Robertem omal nie stuknęliśmy się głowami. Na pogawędki nie było czasu, zajrzałam ostrożnie, mleczna szyba, łazienka! Wewnątrz widać było tylko poruszająca się zmazę. Zmaza przebierała się w coś, majtnęła jakąś szmatą, znikła…
Zdążyliśmy zobaczyć ją, wyglądając zza narożnika. Wyszła z domu w kąpielowym szlafroku, z ręcznikiem przewieszonym przez ramię.
— Idzie się kąpać do jeziora — zaopiniował Robert szeptem.
Pojawiła się okazja, wręcz wymarzona. Ukraść jej czy nie…? Zgadnie, że to ja, czy nie zgadnie…? Rozterka rozszarpywała mnie na sztuki, w dodatku wtrąciła się dusza, komunikując, że coś tu nie gra, jest za dobrze… Ale gdyby tak podrzucić jej coś innego, co tak samo wygląda…
— Sprawdzę, czy zamknęła drzwi — mruknął Robert. Wywaliłam zawartość torby na tarasik. Wychodząc od tej strony,
Finetka zapaliła lampę nad drzwiami, słabsza była niż ten jupiter od frontu, ale też niezła. Wyjęłam wszystko z kosmetyczki.
— Matka, otwarte! — ogłosił Robert z akcentem zdumienia.
— Wchodzimy?
Wiedziałam, że coś znajdę! Robiłam sobie kiedyś zdjęcie zęba i od dziesięciu lat, nie wiadomo po co, nosiłam to zdjęcie przy sobie. Malutki kawałeczek negatywu w malutkiej foliowej torebeczce, idealny jako produkt zastępczy! Nad resztą zastanowię się później…
Wydłubałam z przegródki pincetę filatelistyczną, wywalony śmietnik wepchnęłam z powrotem byle jak. Z zębem i pincetą podeszłam do drzwi.
— Zobacz, co ona robi! — poleciłam. — Stań na świecy!
Nie trwało to dłużej niż pół minuty. Gmerać w pudrze pincetą było łatwiej, niż palcami. Świadoma doskonałej widoczności, którą przed chwilą sama wykorzystałam, na wszelki wypadek przeprowadziłam operację na podłodze, tuż pod oknem. Żeby mnie zobaczyć, trzeba by wsadzić łeb do środka. Finetka nigdzie nie gasiła za sobą światła, teraz już dom jaśniał jak latarnia morska o dużym zasięgu. Wysunęłam się na zewnątrz, cichutko zamykając drzwi. Robert zmaterializował się od razu.
— Kąpie się, mówiłem. Przy pomoście, stąd nie widać pomostu, a z pomostu nie widać tu. Co te…
— Zmywamy się. Już!
— Dobra, to gazu! Tą ciemną stroną. Skoro coś ukradłaś, to teraz już przepadło, reklama jest dla nas szkodliwa…

*

Noc po większej części spędziłam na rozważaniach, do czego zmusiła mnie coraz natrętniej wtrącająca się dusza.
Postępowanie Finetki wydawało się niekonsekwentne. W liście informację o ukryciu zdjęcia postarała się zakamuflować, przemieszczenia przedmiotu dokonała beztrosko w jasno oświetlonym domu, przy odsłoniętych oknach. Wyjaśnienie tego dziwactwa mogło być dwojakie.
Przede wszystkim jej charakter. Niecierpliwa i leniwa, niczego nigdy nie przemyślała porządnie i do końca, nie chciało jej się, działała na zasadzie błysków. Jeżeli coś jej samo od razu nie przyszło do głowy, nie starała się dociec. Przychodziło jej dużo, owszem, to trzeba przyznać, idiotką nie była na pewno, eksplozje natchnień następowały w jej umyśle jedne za drugimi i przeważnie były trafne, jednak przypominało to trochę gęsto rozmieszczone oazy na pustyni. Jedna od drugiej niedaleko, ale między nimi jałowy piasek. Mogła być akurat w rejonie piasku, wyjęła zdjęcie z barometru, bo tak jej się podobało, a okoliczności towarzyszące stanowiły zbędny balast. Owszem, pasowało to do niej doskonale…
Równie dobrze mogła w ogóle lekceważyć kwestię tajemnicy. W liście wcale nie było mowy o ukrywaniu zdjęcia, omówili sprawę wcześniej i kuśnierz był doskonale zorientowany, o hinduskim barometrze zaś napisała dlatego, że była to po prostu prawda. Rzeczywiście wyglądał na tej ścianie doskonale i stanowił świetną dekorację. W takim wypadku dalszy ciąg był logiczny, można mniemać, że tajemnicę utrzymywał tylko nieboszczyk. Niewykluczone nawet, że była to tajemnica przed nią. Pomiędzy Finetką a Gacią istniały kiedyś silne powiązania. Mundzio był w nie mocno wplątany. Załóżmy, że to na ich polecenie Finetka związała się z człowiekiem, który o niej nic nie wiedział. Albo uczyniła to wcześniej, oni się o tym dowiedzieli i spróbowali wykorzystać. Możliwe, ostatecznym celem były pieniądze, Finetka weszła do spółki bez najmniejszych skrupułów i po śmierci kuśnierza nie miała powodu z czymkolwiek się ukrywać…
No dobrze, dlaczego w takim razie wetknęła to do pudełka z pudrem, zamiast zwyczajnie włożyć do torebki…?
Konkurencja…? Ktoś tego kuśnierza zabił, nie Finetka przecież… Przewidując, że zabójca przyjdzie teraz szukać upragnionego przedmiotu, wykonała podstępną demonstrację, na którą narwałam się akurat ja. Pytanie, kto i kiedy obejrzy podobiznę mojego zęba. Na pierwszy rzut oka pod światło można stwierdzić, że w żadnym razie nie jest to mapa, ponadto z pudru Finetki wyjęłam odbitkę, a wetknęłam jej tam negatyw. Trzeba zrobić zdjęcie jakiejkolwiek mapy, wykonać odbitkę odpowiedniego rozmiaru i zamienić anatomię na geografię. Na jak długo ona przyjechała? Jeśli zostanie tu kilka dni, zdołam tej zamiany dokonać, jeżeli jednak wyjedzie od razu…
Przypomniałam sobie od razu, jak Finetka wyjeżdżała z kraju i aż się wzdrygnęłam. Nie do wiary, że coś takiego może człowiekowi umknąć z pamięci! Nie przyszło mi wtedy do głowy, że mogłaby wyjechać, bo miała jakieś kłopoty paszportowe, coś tam było w jej przeszłości… I skończyło się, jak nożem uciął, dostała paszport, znikła dosłownie z dnia na dzień, a za to zaraz potem jakieś osoby diabli wzięli. W krążących o niej plotkach było dużo prawdy…
O poranku mozolnie składane do kupy strzępy życiorysu Finetki ułożyły mi się w jakąś sensowną całość. Dopiero teraz dopasowałam do reszty także i to, co słyszałam od niej samej, co wyrywało się jej niekiedy w przypływach lekkomyślności, co widziałam na własne oczy i na co wówczas nie zwracałam uwagi. Z wysiłkiem oderwałam się od jej biografii dla załatwienia spraw bieżących.
Roberta znalazłam nad jeziorem.
— Czy ty masz w domu jakiś normalny aparat fotograficzny?
— Mam, a bo co?
— Potrzebuję małe zdjęcie. Broń Boże nie kolorowe. Czarno–białe. Sfotografujesz byle jaką gęstą mapę i zrobisz odbitkę, zmniejszoną do tych rozmiarów co to tutaj.
— Nie wiem, jakie rozmiary ma to tutaj. Chcę to zobaczyć. Pokazałam mu ukradzione zdjęcie i wyjaśniłam problem. Zdjęcie wyglądało jak czarny placek, kompletnie zamazany, z trudem można było stwierdzić, że czerń nie jest jednolita, tylko tworzy jakiś drobniutki, gęsty wzór. Robert się zastanowił.
— Można zrobić polaroidem coś, co jest czarno–białe. Na polaroidzie też wyjdzie czarno–białe. I uciąć kawałek.
— Odpada, polaroid jest czarny na plecach.
— No to z tego polaroidu można zrobić zdjęcie i zmniejszyć dwanaście razy. Trzy razy cztery, to dwanaście, nie? To jest akurat dwanaście razy mniejsze. Potrzebne ci to jest zaraz, bo inaczej ona dopadnie twojego zęba i jeszcze cię po nim pozna. Może tu jest jakiś zakład fotograficzny?
— Jest. Doskonały pomysł. Robimy!
Na temat zdjęcia wybraliśmy jakąś ogromnie skomplikowaną reklamę w gazecie. Wyszła pierwszorzędnie. Kłopoty pojawiły się z innej strony, Teresa zażądała wyjazdu do sklepu Matki Boskiej, chcąc go nam koniecznie pokazać, Robert z rodziną musiał odjechać nazajutrz rano, bo pod koniec weekendu zawsze były korki na autostradach, a w poniedziałek szedł normalnie do pracy. Między dzisiejszym południem a jutrzejszym porankiem musieliśmy zatem zmieścić Matkę Boską, wizytę u fotografa, kamuflującą wizytę u Joli i manipulacje u Finetki. Zrobiło mi się ciasno w czasie.
Na szczęście do Madonna House jechało się przez Barry’s Bay. Mojej matce i mojej synowej było wszystko jedno, moja synowa w ogóle obliczyła sobie, kiedy wyjeżdżam, i postanowiła, że przetrzyma wszystko, Teresa się trochę niecierpliwiła, ale też przeczekała. Fotograf był otwarty, nie zdziwił się nawet, widocznie myślał, że zachwyciła nas ta reklama, obiecał zrobić gotowe zdjęcie za dwie i pół godziny, z tym że cena również wypadła ekspresowo. Pomyślałam, że chyba nie kupię sobie butów…
Fundacja okazała się prześliczna, sklep rzeczywiście był oszałamiający, zważywszy jednak grożące mi bankructwo, wzdragałam się przed oglądaniem towarów droższych niż po dolarze. Kiedy w końcu stamtąd wyszliśmy, w połowie drogi do parkingu ujrzałam Finetkę. Nie dostrzegła mnie, kierowała się do sklepu. Zatrzymałam się. patrząc, czy wejdzie. Weszła. Dogoniłam Roberta.
— Jeżeli odbiorę zdjęcie, pojedziesz do Joli — poleciłam mu. — Nie zwracaj uwagi na gadanie Teresy, powiem im. że muszę jej złożyć wizytę. Zełgam, że wczoraj obiecałam.
— A tam nikogo nie będzie…
— Nie szkodzi. Zełgam, że pomyliłam tygodnie, to miało być w przyszłą sobotę. Masz przy sobie ten wytrych?
— Mam. Agrafkę też mam.
— Zostawimy je u Joli i załatwimy sprawę. Jedyna okazja. Ona z tego sklepu nie ma prawa wyjść przed półgodziną, to jest minimum absolutne…
Jola i Marysia były, grzebały w swoim ogrodzie. Szaleńczo zdenerwowana nietaktem Teresa od razu wyjaśniła im, że wpadliśmy tylko na chwilę, przy czym ona nie wie dlaczego, została tu zawleczona siłą i bardzo je przeprasza. Skorzystałam z zainteresowania mojej matki kwiatkami, mrugnęłam na dziecko i zmyłam się z horyzontu.
Wytrych ku mojemu śmiertelnemu zdumieniu, pasował do tylnych drzwi. Po drodze zdążyłam stwierdzić, że nie mam już wolnej foliowej torebeczki odpowiedniego rozmiaru. Bez namysłu wyjęłam z opakowania ukradziony łup i na jego miejsce wetknęłam reklamę, która, zmniejszona dwanaście razy, wyglądała prawie identycznie. W obawie pomylenia przedmiotów dałam właściwy do potrzymania Robertowi, trzymania odmówił, schował chwilowo w portfelu. Przemknęłam do sypialni Finetki i dopadłam pudełka z pudrem.
Mojego zęba wewnątrz nie było.
Pociemniało mi w oczach. W ułamku sekundy zrozumiałam, co się stało. Ona pojechała do fundacji Matki Boskiej spotkać się z kimś i przekazać mu to, dlatego wczoraj wyjęła z barometru, co za kretynka ze mnie, trzeba było tam zostać…!!!
Z salonu usłyszałam gwizdnięcie dziecka. Zatrzasnęłam kosmetyczkę, wyskoczyłam z sypialni.
— Jedzie! — syknął Robert. — Gazu…!
Znajdowaliśmy się na tyłach domu. Zanim Finetka wysiadła i otworzyła frontowe drzwi, Robert już zamknął tylne. Wytrych był rzeczywiście doskonały. Skoczyliśmy w najbliższe zarośla, tuż za tarasikiem. Przez oszkloną ścianę salonu i kuchenne okno widać było wszystko na przestrzał. Byłam nieco wytrącona z równowagi i nie miałam pojęcia co robić, nie próbowałam się zatem na razie oddalić, tkwiłam w krzakach i gapiłam się na dom.
W przejeździe do szosy ukazał się drugi samochód. Zatrzymał się na skraju trawnika, wysiadł z niego jakiś facet, Finetka czekała przy drzwiach, razem weszli do wnętrza. Zobaczyłam nagle jego ręce i zrobiło mi się już nie gorąco, gorąco mi było cały czas, ale zgoła tropikalnie. Na lewej miał ciemną rękawiczkę…
Finetka wyjęła z torby niewielką kopertę i z daleka pokazała ją facetowi. Wyglądała przy tym tak, że moja niechęć do niej strzeliła niczym gejzer. Facetowi twarz skamieniała, oko stanęło w słup, ruszył ku niej jak rycerz do szarży. Roześmiana Finetka przekornie upuściła kopertę na podłogę, facet drgnął, błysnął w nim jakby cień wahania, ale ten jej urok był ponad wszystko. Szybkim ruchem podniósł kopertę, rzucił ją na stół i dopadł kusicielki.
Przeklęłam ich, bo nie zamknęli drzwi sypialni. Na szczęście znajdowały się trochę dalej niż stół. Zamiana foliowych torebeczek w kopercie trwała dokładnie sześć sekund, Robert patrzył na zegarek, w siódmej sekundzie zamknął wytrychem drzwi salonu. Z odzyskanym zębem umknęłam w zarośla.
— Milion dolarów za to, żeby ich podsłuchać! — wysyczałam dzikim szeptem.
— Teraz? — zdumiał się mój syn.
— Głupiś. Później, jak będą rozmawiać!
— To chyba, że wyjdą. W domu nie da rady, tu jest dobra izolacja akustyczna. Matka, wracajmy, one nas zabiją!
— Dołem, od strony wody…
Rodzina nie zabiła nas, chociaż niewiele brakowało. Nieobecność umotywowałam zachwytem nad brzegiem jeziora, który wydał nam się cudownie piękny. Teresa patrzyła dziwnym wzrokiem, bo uczciwie mówiąc, jej jezioro było bez porównania piękniejsze i brzeg tutaj nie umywał się do brzegu tam. W drodze wyjaśniliśmy jej, że to było tak z grzeczności, żeby zrobić Joli przyjemność i w rezultacie nasze zniknięcie nie doczekało się wyjaśnienia.
O prawdziwym zdjęciu, ukradzionym z pudru Finetki, przypomniałam sobie nazajutrz, w pół godziny po odjeździe dzieci. Zapomniałam je odebrać od Roberta i pojechało z nimi do Stoney Creek. Nieco mnie to zirytowało, pomyślałam o zębie, sięgnęłam do torby i wygrzebałam z dna foliową torebeczkę.
Z ciekawości, jakie też robi wrażenie, rzuciłam na nią okiem tak, jak mogła to zrobić Finetka. Foliowa torebeczka była zupełnie przezroczysta, jedno spojrzenie wystarczyło.
Nie była to wcale klisza z moim zębem. Trzymałam w ręku malutką, czarno–białą odbitkę czegoś nie do rozpoznania. Była ciemna i znajdowała się na niej gmatwanina kreseczek, podobna nawet trochę do tamtej mapy, ale odrobinę mniej gęsta. Na pewno wcale nie była podobna do mojego zęba, poza tym odbitka, a nie negatyw…
Zrobiło mi się już zupełnie niedobrze…

*

Metoda podstawiania się pod przeciwnika daje na ogół niezłe rezultaty. Po napiciu się piwa prosto z lodówki i długiej kąpieli w jeziorze byłam zdolna ją zastosować.
Sedno rzeczy zrozumiałam, zanim jeszcze weszłam do wody. Wyjęła zdjęcie w celu przekazania facetowi, spojrzała, zobaczyła mój ząb, odgadła, że coś się stało i zareagowała błyskawicznie. Dokonała kolejnej zamiany, wynajdując coś w miarę możności podobnego, żeby facet zbyt szybko nie połapał się w oszustwie. Teraz ona ma mój ząb, ja mam jej zdjęcie, facet ma reklamę, a Robert mapę. Na litość boską, co z tej kołowacizny wyniknie…?!
Wylazłam z wody, usiadłam na łódce i ustawiłam się na jej miejscu. Co ja bym zrobiła? Najpierw przeszukałabym sypialnię, rupieciarnię, wszystkie kosmetyki i w ogóle mieszkanie, możliwe, że i ona to zrobiła. W głębi duszy czułabym, że jest niedobrze, ktoś mi wywinął ekstra numer. Gdybym się bała faceta, w pierwszej kolejności postarałabym się odsunąć niebezpieczeństwo, mamiąc go innym zdjęciem. Wygląda na to, że bała się faceta. Następnie zaczęłabym myśleć. Kto…?! Zgadnie, że ja? Czy ja bym zgadła, że to ona…? Nie, ale podejrzewałabym ją z całej siły. Charakterami się różnimy, nigdy nie byłam na przykład podwójnym agentem, ani kosztowną kurtyzaną, ale co to szkodzi, każdy sądzi według siebie, więc niewątpliwie ona mnie też podejrzewa. Chyba że ma na oku jakieś inne osoby, bardziej prawdopodobne, wtedy zlekceważy mnie kompletnie, co daj Boże, amen…
Sprawdzian uzyskam szybko. Jeśli Finetka podejrzewa mnie, zrobi rzecz najprostszą. Pójdzie do Joli, spyta gdzie mieszkam, przy okazji sprawdzając, czy w ogóle Jola mnie zna, po czym przyjedzie do Teresy. Możliwe, że przeszuka jej dom i moje rzeczy… nie, to nie ona. Za dużo roboty, prędzej zażądałaby zwrotu wprost, awanturując się, tupiąc nogami i tłukąc naczynia. Na wszelki wypadek jednak zdjęcie należy ukryć pod ziemią, diabli wiedzą, co zrobi facet po wykryciu oszustwa, ale jeśli ją przyciśnie, ona powie o mnie bez sekundy wahania. Powie, że się tam podejrzanie plątałam…
Myśl o facecie zdenerwowała mnie na nowo. Głowy bym za niego nie dała, jego twarzy na zdjęciach Darka nie było, ale kto nosi rękawiczki w tym upiornym, wilgotnym upale? Samochodowe zdejmuje się wysiadając, poza tym, to nie były samochodowe, poza tym tylko jedna, poza tym na lewej ręce…! Ten sam…?
Nad miejscem ukrycia zdjęcia rozmyślałam co najmniej pół godziny. Mogłam je wetknąć do metalowej puszki po herbacie i zakopać byle gdzie wśród jeżyn i paproci. Z paprociami i jeżynami kotłowałam się dzień w dzień, czyszcząc Teresie posiadłość, wyrywałam je, wycinałam i na dobrą sprawę zdołałabym między nimi niezauważalnie zakopać słonia, ale co potrafi zdziałać głupi przypadek, sama wiedziałam najlepiej. Nie zachwyciła mnie ta myśl i zdecydowałam się w końcu nosić to małe draństwo przy sobie. Przylepić do spodniej strony zegarka i cześć, wielkością pasuje…
Finetka przyjechała z wizytą po dwóch dniach.
Okiem na jej widok nie mrugnęłam, przywitałam ją z zimną krwią, posadziłam przy ogrodowym stoliku i dałam coca coli prosto z lodówki.
— Opowiedz mi plotki — zażądała. — Co się dzieje ze wszystkimi? Z Mateuszem, z Misia, z Andrzejem, z Januszem, ze Sławkiem, z Konarskimi, z Hubnerami, z Henryką i tak dalej. Od wieków nic o nich nie wiem.
— Z Henryką się przecież widywałaś, parę lat temu spotkała cię w Bostonie — odparłam od końca. — I o Misi powinnaś wiedzieć więcej ode mnie, ona siedzi w Kalifornii.
— Tak? Możliwe. Może masz rację, chyba widziałam ją kiedyś. Ona tam jest na stałe?
— Na stałe.
— No, a reszta?
— Mateusz ożenił się drugi raz, ma prześliczną żonę, która świetnie gotuje, Janusz też. To znaczy, nie świetnie gotuje, tylko ożenił się drugi raz. Konarscy są we Francji, a Hubnerowie w Anglii. Andrzej zwyczajnie pracuje, niedawno wydał za mąż córkę…
— Rozwiedli się?
— Nie. pogodzili. Z chwilą kiedy znikłaś z horyzontu, stracili powód do rozwodu. Co do Sławka natomiast, to nie wiem, którego masz na myśli. Znam trzech, w różnym stopniu.
— Przemysława. Więc może być, co z Przemkiem.
Powolutku zapaliłam papierosa, podmuchałam dymem na komary i popatrzyłam na nią, starając się ukryć zaskoczenie.
— Ty znasz Przemysława?
— Od wieków. Jeszcze do szkoły chodziłam. Podobał mi się wtedy. Coś mi się w środku zrobiło. W jednym ułamku sekundy straszliwy
blask eksplodował w moim umyśle. Nagle zaczęłam mnóstwo rozumieć i z wrażenia prawie zabrakło mi tchu. To niemożliwe, żeby ta Finetka była taką idiotką, przecież dostarczyła mi w tej chwili najistotniejszej informacji. Rozwikłała dla mnie całą sprawę…
— Kwestia gustu… — mruknęłam niewyraźnie, z wysiłkiem dobywając z siebie głos.
— Nie mów. Podobał się wszystkim. Miał szalone powodzenie. Chciałam powiedzieć, że tylko w pewnych kręgach i omal sobie języka nie przegryzłam na pół.
— Ciekawe, skąd wiesz, że ja go znam. Nie należał przecież do tej całej żulii.
— Nie wiem, skąd wiem. Nie pamiętam. Możliwe, że to on sam mi napisał, ale już bardzo dawno temu. Co się z nim teraz dzieje?
— Nic chyba. Przypuszczam, że żyje. Nie mam z nim bezpośredniego kontaktu już od ładnych paru lat.
— Ożenił się?
— O ile wiem, to chyba nie.
Finetka również zapaliła papierosa, dmuchnęła na komary, oparła się wygodniej i wyciągnęła nogi.
— Niewygodnie tu. No tak, ty nie miałaś szans. Nigdy nie potrafiłaś udawać posłusznego tępadła i nie nadawałaś się na kapłankę…
Nawet się nie obruszyłam na krytykę Teresy, że nie ma tu wiszących kanap i miękkich foteli. Zaskoczyła mnie spostrzeżeniem. To jest wprost nie do uwierzenia, to naprawdę niemożliwe, żeby ktoś był do tego stopnia zarazem inteligentny i głupi. Ona coś udaje, trudno symulować inteligencję, więc chyba udaje głupotę. Ale przecież informacja, której mi udzieliła… Albo jest nieprawdziwa, albo bez znaczenia, bo i tak jej nie wykorzystam. Ciekawe…
Finetka dopytywała się dalej z wielkim zainteresowaniem, starannie omijając Gacię z przyległościami. Wiedziała, że Mundzia nie znam, z gronem jego przyjaciół też się nie zetknęłam, ale Gacia…? Korciło mnie, żeby o nią zaczepić, powstrzymałam się jednak, na wszelki wypadek. Finetka okrężną drogą wróciła do Przemysława.
— Przecież mieszkasz blisko. Nie widujesz go?
— Jakoś się nie składa.
— Ma kogoś nowego?
— Skąd mam wiedzieć, na litość boską! Przypuszczam, że tak, ale skoro go znasz, powinnaś wiedzieć, że są to rzeczy ulotne.
— Dopóki nie zmieni adresu, z pewnością. Trudno mieszkać w dwie osoby w tej komórce dla królików. Nie zmienił?
Coś mnie tknęło.
— Z pewnością nie, skoro nie zmienił poczty — powiedziałam z wielką stanowczością. — Ktoś go widział ostatnio, jak wyjmował listy ze skrytki, a zdaje się, że u nas jest rejonizacja.
— Jaka rejonizacja? Co to znaczy?
— To znaczy, że jesteś przypisana do swojej dzielnicy. Do banku, do poczty i tak dalej i nie możesz nic załatwić gdzie indziej, jak tylko w miejscu zamieszkania. Dobrowolnie nikt by się nie trzymał tej poczty, bo jest potwornie zorganizowana.
Finetka straciła nagle zainteresowanie Przemysławem, przestała słuchać co mówię. Nie zaglądała do mojej torby, nie usiłowała przeszukać domu Teresy, ziewnęła, przeciągnęła się, oznajmiła, że kalifornijski klimat jest przyjemniejszy, powiedziała „no to bay” i zakończyła wizytę. Zupełnie tak, jakbyśmy mieszkały obok siebie i codziennie wpadały na chwilę.
Torebeczka pod zegarkiem przepalała mi rękę na wylot, a jednak byłam pewna, że nie w tej sprawie przyjechała. Podejrzenia podejrzeniami, nie miało to dla niej znaczenia, kichała na mój udział w aferze.
Zależało jej tylko na jednym, chciała zapytać o Przemysława. Uzyskała informację, w jaki sposób można nawiązać z nim kontakt i wystarczyło jej to w zupełności.
Ochłonąwszy w jeziorze, zmieniłam poglądy. Źle ją oceniłam, ona wcale nie udawała idiotki. Jej beztroska była najzupełniej uzasadniona, nie mogła przecież wiedzieć, że znam Beatę. Sama jej również nie znała, Beata pojawiła się na horyzoncie, kiedy Finetki nie było już w Polsce, a Przemysław do wylewnych nie należał. Beata stanowiła klucz do sprawy, nikt z tego towarzystwa jej nie znał, była znacznie od nas młodsza, dziesięć lat chyba, może osiem. Kiedy z nią pracowałam, była to niepozorna kreślareczka, na którą nie zwracało się uwagi, nikt wówczas nie mógł przewidzieć, co z niej wyrośnie. Tak, oczywiście, ze strony Finetki to nie był żaden wygłup, to była po prostu niewiedza o mojej znajomości z Beatą! Może nawet więcej, może w ogóle niewiedza o Beacie…
Epokowe odkrycie przeistoczyło się w tłusty żer i podkarmiona myśl ruszyła ostrym galopem.

*

— Moja matka wyobrażała sobie, że będę dla niej błogosławieństwem i dlatego wymyśliła mi takie imię — powiedziała melancholijnie Beata w godzinach nadliczbowych, odwracając się na chwilę od deski. — Zdaje się, że akurat przelatywała obok zła godzina. W jakim stopniu jestem dla niej błogosławieństwem, sama się orientujesz.
Taktownie powstrzymałam się od komentarza, żeby jej nie odbierać zapału do pracy, bo kreśliła mój projekt. Z charakteru ta jej matka mocno przypominała mi Finetkę, więc lepiej było się nie odzywać. Różnica polegała wyłącznie na tym, że Finetka była roześmiana i beztroska, a matka Beaty wiecznie skwaszona, niezadowolona i nieszczęśliwa. Resztę można było przełożyć z jednej do drugiej i nikt nie zwróciłby uwagi.
Nie była to zresztą jej biologiczna matka. Cała historia wyglądała trochę niesamowicie, jak z ponurego romansu. Dwie kobiety urodziły dzieci równocześnie w jednym szpitalu, jedna matka i jedno dziecko umarły, z tym, że niejako na krzyż. Umarła matka żywego dziecka i martwe urodziło się dziecko żywej matki. Żywa matka zabrała sobie żywe dziecko tamtej drugiej i uznała je za swoje. Wiadomo już było, że więcej dzieci mieć nie będzie, obecni przy tym lekarz i położna dali się może ubłagać, może przekupić, dość, że cała sprawa została w ukryciu. Beata dowiedziała się o tym, kiedy była już dorosła, wychodziła właśnie za mąż i nieprędko zdołała otrząsnąć się z szoku.
Przypomniałam sobie ową uwagę o imieniu znacznie później. Siedziałam w jej atelier, mieszczącym się na strychu, stanowiącym zarazem mieszkanie, gdzie matka nie miała wstępu. Beata odkupiła ten strych, już urządzony, od jednego mojego kumpla, który porósł w pierze i przeniósł się do własnej willi. Niedrogo jej sprzedał i na raty. ale i tak zarżnęła się doszczętnie, bo równocześnie musiała tej swojej upiornej matce kupić mieszkanie. Pozbyła się samochodu i jakoś nastarczyła, a teraz usiłowała dorabiać się na nowo.
Niepozorna kreślareczka z dawnych lat wcieliła w życie bajkę o brzydkim kaczątku, odmieniając się tak, że niemal trudno było ją poznać. Owszem, już w tamtych czasach była ładna i wdzięczna, ale właściwie nie dostrzegało się jej. Nikt nie podejrzewał w niej znakomitego talentu i błyskotliwej inteligencji, ukrytej pod nieśmiałością. Urody też prawie nie było widać, nie umiała się umalować, nie miała w co się ubrać, bała się rozmawiać z ludźmi, cofała się do kąta i przepraszała, że żyje. Kontakty towarzyskie nie wchodziły w rachubę, nie miała na nie czasu, bardzo chętnie natomiast zostawała w godzinach nadliczbowych, nie odmawiając żadnej roboty. Nie mogłam zrozumieć, o co tu chodzi, aż wreszcie po paru miesiącach sedno rzeczy wyszło na jaw.
Beata była niewolnicą. Nie miała prawa do własnego życia, wszystko zgarniała matka, zachłanna jak harpia, żerująca na jedynej córce. Nieszczęściem podstawowym był kompletny brak rodziny, nic, żadnej ciotki, babki, siostry, wuja, kuzyna, pustynia absolutna, ojciec umarł, kiedy Beata była jeszcze dzieckiem i matka miała tylko ją. Trzymała się jej kurczowo pazurami i zębami, przyczepiona jak pijawka, nie pozwalając odetchnąć, przedtem przychodziła pod szkołę, potem czekała pod biurem, co widziałam na własne oczy, dzwoniła co godzinę, jej niecierpliwość wylewała się wręcz ze słuchawki. Najchętniej zabroniłaby Beacie w ogóle chodzić do pracy i przywiązała ją do siebie liną okrętową. Zabierała jej także pieniądze i decydowała o zakupach, co było już zupełnie okropne, bo kupowała dla siebie.
Dla Beaty nie zostawało prawie nic, przy czym nie była to krzywda wyrządzana świadomie, cóż znowu, matka ją przecież tak bezgranicznie kochała! Tyle że nie dostrzegała jej potrzeb, nie przychodziło jej do głowy, że córka powinna być jakoś ubrana, zbytnio zajęta była sobą. Należała do kobiet nudzących się w samotności śmiertelnie, zadręczyłaby dziesięciu mężów, w braku mężów dręczyła Beatę. Żądała od niej przyjemności, rozrywek i towarzystwa, w dodatku pozbawiona była inwencji i ustawicznie oczekiwała propozycji. Zdrowie miała żelazne, a siły niespożyte i nie chciała się nudzić. Nie lubiła ludzi i nie utrzymywała żadnych znajomości, nie interesowała się nikim poza sobą i wiecznie na wszystko wybrzydzała, melancholijnie i cierpiętnicze. Zadowolona nie była nigdy.
Zorientowawszy się w sytuacji mojej nieszczęsnej kreślarki, zaczęłam ją delikatnie buntować. Widać było, że sama na protest się nie zdobędzie.
— Słuchaj, czy ty nie przesadzasz? — spytałam z naganą. — Na świecie jest parę miliardów ludzi, nie tylko ty jedna…
— Dla mojej matki jestem tylko ja jedna — przerwała Beata z westchnieniem. — Więcej córek nie ma.
— To nie musi być córka. Wśród tych paru miliardów może by się dało kogoś znaleźć?
— Kogo na przykład?
— Kogokolwiek. Drugą taką osobę, która się nudzi.
— Kiedy widzisz… Ja ją bardzo kocham, ale obiektywnie muszę przyznać, że na dłuższą metę nikt z nią nie wytrzyma.
— Może jaki chłop? Przecież ona jest ładna!
— Ładna i zadbana i co z tego? Owszem, czasem się jakiś trafia, ale ona nie chce.
— Dlaczego?
— Nie wiem. Wydaje mi się, że ma jakiś uraz na tle mężczyzn. Chce nimi pomiatać, a oni tego nie lubią. Mści się za coś, czy co? Poza tym nie interesuje jej nic poniżej Gregory Pecka, ale gdyby przyszedł Gregory Peck, natychmiast kazałaby mu wynieść śmieci.
Sprawa prezentowała się dość beznadziejnie, ale nie ustawałam w wysiłkach.
— Słuchaj, a ona nie mogłaby pójść do pracy? — spytałam przy kolejnej okazji, kiedy Beata za premię nie zdołała kupić sobie palta.
— Kto?
— Twoja matka.
— Po co? Ma przecież dochody po ojcu. Ojciec napisał dwa podręczniki, wznawiają co roku i pieniądze z tego będą przychodziły jeszcze przez piętnaście lat.
— A potem co?
— Ona twierdzi, że do tego czasu umrze, a jeśli nie, ja ją będę utrzymywać. Ale mam nadzieję, że dostanie jaką rentę, emeryturę albo co…
— No dobrze, ale miałaby zajęcie. Przestałaby się nudzić.
— Po pierwsze, ona twierdzi, że się nie nudzi, bo jest zajęta mną, a po drugie…
— Czekaj! W jaki sposób jest zajęta tobą?
— No wiesz… Ciągle myśli, co ja robię, kiedy wrócę do domu, co będę robić jutro i tak dalej.
— O Jezu…
Beata miała usposobienie akurat odwrotne niż matka. Lubiła samotność, nie nudziła się nigdy, ciekawił ją świat, a dla ludzi miała wielką, serdeczną życzliwość. Oczytana była nieprawdopodobnie, bo matka tolerowała wyłącznie naukę i pracę, Beata spędzała zatem czas w czytelniach i bibliotekach, żeby jak najpóźniej wracać do domu i nie słyszeć pytań, o czym myśli i dlaczego ma taki wyraz twarzy. Unikać wyrzutów, pretensji, narzekań i koszmarnych prognoz. Nie przychodziło jej do głowy, że mogłaby coś zełgać, więc rzetelnie uzupełniała wykształcenie, po czym matka żądała sprawozdań, czego też się dziś nauczyła. Nie ręczę, czy na jej miejscu nie popełniłabym zbrodni…
Beata zbrodni nie miała w planach, ale znosiła tę kuratelę z coraz większym wysiłkiem, cierpło w niej wszystko, a zęby jej się same zaciskały. Na radykalne posunięcie nie umiała się zdobyć, zresztą nie miała za co i bliska już była ostatecznej depresji, kiedy uratowało ją małżeństwo.
Zamienił stryjek siekierkę na kijek. Naparzył się na nią pierwszy amant całego biura, nieprzeciętnie przystojny chłopak, świetny fachowiec, rozpuszczony powodzeniem jak dziadowski bicz, apodyktyczny tyran i despota, a przy tym niegłupi. Zgadł od razu, że w Beacie znajdzie pokorną niewolnicę i wygodny podnóżek, ustawi ją sobie jak zechce i usługę zyska pierwszej kategorii. Postanowił się ożenić. Beata nie miała złudzeń, rozszyfrowała go z miejsca, ale w udrękach z matką stanowił wielką szansę. Wyjść za mąż miała prawo, zdecydowała się bez namysłu.
Matka dostała szału. Myśl, że córka wymyka się jej z rąk, była nie do zniesienia. Wówczas to właśnie, w wybuchu histerii, wykrzyczała do Beaty prawdę o jej urodzeniu, domagając się nadludzkiej wdzięczności za poświęcenie życia cudzemu dziecku. Protestowała wściekle przeciwko małżeństwu, rzucała klątwy i groźby, żądała zabrania jej w podróż poślubną, nie bacząc nawet, iż jest to wyjazd służbowy pana młodego, upierała się razem z nimi zamieszkać, rozpętała istne szaleństwo. Beatę ogłuszyła doszczętnie, ale zięć miał charakter w tym wypadku bardzo przydatny. Spazmatyczne łkania i skamieniałe rozpacze nie robiły na nim wrażenia, postawił sprawę ostro i wygrał bezapelacyjnie.
Państwo młodzi wyjechali do RFN. Matka zrezygnowała nie od razu, na prawo i lewo głosiła, jaką ma podłą córkę, ale histeryczne szlochy przeszły jej jak ręką odjął, po czym okazało się, że doskonale potrafi żyć bez Beaty. Znalazła sobie nawet towarzystwo i wyszło szydło z worka. Trzymała się Beaty ze zwyczajnego lenistwa, bo tak jej było wygodniej.
Beata przyjechała po dwóch latach, już nie ta sama. Pracowała tam, zdobyła trochę pieniędzy, nie wróciła do biura, tylko poszła na ASP. Skończyła studia, rozwiodła się, dzieci, chwalić Boga, nie mieli. Matka, zachwycona rozwodem, rozcapierzyła pazury, ale Beata znów wyjechała. Siedziała za granicą parę lat, pracowała, robiła świetne dekoracje wystaw i zarabiała pieniądze. Wróciła samochodem, kupiła sobie kawalerkę, zaczęła robić grafikę, a potem przeszła na malarstwo. Matka nie popuściła, postanowiła towarzyszyć córce, odkryła w sobie samorodny talent i też zaczęła malować. Bohomazy to były niewiarygodne. Od Beaty żądała urządzania wystaw i aukcji, ale Beata była już odmieniona na zawsze.
— Nie dam jej się przytłamsić — powiedziała do mnie stanowczo. — Nie mogę mieć jej na głowie, bo nic nie zrobię, będę skończona. Powiem ci, że chwilami jej nienawidzę, a równocześnie jest mi jej żal. Powinnam znów wyjść za mąż, mąż to doskonała ochrona przed nią. Nie znasz kogoś, kto by się zgodził ożenić ze mną fikcyjnie? Za pieniądze.
Zdziwiłam się, bo kwitła jakimś niespokojnym szczęściem, co na ogół bywa jednoznaczne.
— Dlaczego fikcyjnie? Przecież masz kogoś?
— Właśnie dlatego. Tego mojego nie mogę poślubić z różnych przyczyn. Zresztą, za żadne skarby bym go z nią nie zetknęła…
Przestała wyjeżdżać. Malowała coraz lepiej, tyle że jakoś znacznie mniej. Swoją kawalerkę zamieniła na ten strych z pracownią, po czym okazało się, że dom, w którym mieszkała matka, ma zostać rozebrany. Za jej mieszkanie spółdzielcze zapłaciła Beata, przy czym ta straszna baba zażądała dwóch pokojów, bo przecież musi również malować. Beata nie protestowała, sprzedała samochód i w jakiś czas potem nastąpił krach.
Przemysława poznałam przy okazji załatwiania jakichś spraw urzędowych, których na ogół unikam jak zarazy, więc w ogóle nie mam o nich pojęcia. Działo się to w Ministerstwie Kultury, instytucji dostatecznie szacownej, żeby zawieranie w niej znajomości było wręcz pożądane. Czarujący i elegancki pan pokazał mi, który to pokój, pouczył o kolejności działań, poinformował, że muszę napisać podanie. Na komunikat o podaniu z miejsca prychnęłam jadem i zaraz potem okazało się, że słusznie, wcale nie muszę pisać, ministerstwo ma moich podań po dziurki w nosie. Obejdzie się bez następnego. Pan okazał coś, co można by nazwać rozbawionym zaskoczeniem, i uczynił kilka uwag, które mnie zainteresowały. Potem przedstawił się, Przemysław Derbacz.
Rwał moje oko od pierwszej chwili, bo był szalenie przystojnym blondynem, a blondyni rozmaitego autoramentu odgrywali w moim życiorysie nader istotne role. Sama zaproponowałam, żeby pójść na kawę. Na tej kawie najpierw stwierdziłam, że coś mi on nie pasuje na pracownika kultury, a potem przyjrzałam mu się dokładniej. Piękny był, bezsprzecznie, ale miał jedną wadę, mianowicie odrobinę za wąsko osadzone oczy. Kiedyś gdzieś przeczytałam, że wąsko osadzone oczy stanowią oznakę okrucieństwa i zakodowało mi się to na granit.
Przemysław na okrucieństwo nie wyglądał, przeciwnie — prezentował ogólnoludzką życzliwość. To, co mówił, brzmiało niezmiernie interesująco i jakoś jakby trochę tajemniczo. Do Ministerstwa Kultury nie pasował coraz bardziej.
— Kim pan jest? — spytałam, nie bawiąc się w taktowne omówienia. — Co pan robi?
— Zajmuję się ochroną zabytków — odparł skromnie.
— Historyk sztuki?
— Powiedzmy, że prawie…
Przyglądałam mu się, a mój umysł gwałtownie pracował. Są takie dziedziny w ochronie zabytków, które mają pełne prawo brzmieć tajemniczo. Siedzi w nich…? Ale, do licha, jeśli rzeczywiście w czymś takim siedzi, nie powinien mi tego dawać do zrozumienia, powinien rzetelnie zachować tajemnicę. A jeśli nie siedzi, nie ma powodu się wygłupiać, może rozmawiać wprost. Udaje…? Na kretyna nie wygląda… Te oczy nie tylko były wąsko osadzone, gorzej, one nie miały żadnego wyrazu. Twarz owszem, uśmiechała się, poważniała, popadała w rzewną melancholię, a oczy nic, przez cały czas takie same. Co u diabła? Szkła kontaktowe? E tam, mój syn nosi szkła kontaktowe i wygląda normalnie. Ejże, takie oczy bez żadnego wyrazu mają niektórzy, specjalnie się tego uczą…
Zainteresowałam się bardziej. Niekonsekwencja tego człowieka była niepojęta i nabrałam chęci, żeby go rozgryźć. Pewnie, gdyby był obrzydliwy, moje chęci zdechłyby w zarodku, ale taki…? I blondyn…? Nie wiadomo, co by z tego wynikło, gdyby nie ta jedna wada. Wąsko osadzone oczy nie pozwalały mi pozbyć się nieufności, popiskującej gdzieś tam na dnie duszy. Moja dusza zawsze była mądrzejsza ode mnie i wiedziałam, że nie powinnam jej lekceważyć. Pomimo to wymieniłam z nim telefony… nie wymieniłam, dałam. On nie miał telefonu, to też wydało mi się dziwne, ale za późno już było, żeby mu wyrwać wręczoną wizytówkę. Pomyślałam, że wola boska, nie pokąsa mnie przecież, a gdyby był natrętny, to właściwie sama przyjemność. Przy okazji może czegoś się dowiem…
Był natrętny. Niezrozumiale, pod każdym względem. Zadzwonił, spotkaliśmy się, zadzwonił, złożył mi wizytę, zadzwonił, podrzuciłam go gdzieś tam, rozmawialiśmy w samochodzie. Nieufność na dnie mojej duszy kwiczała jak zarzynany wieprz. Primo, co jest, dzwoni, spotyka się, nie może się rozstać, przeciąga spotkanie, chociaż mnie się ziemia pod nogami pali, a uparcie twierdzi, że wcale nie ma czasu. Secundo, równocześnie wykazuje inicjatywę i nie wykazuje inicjatywy. Dzwoni, owszem, w słuchawce widać, że chętnie by się pokazał, ale żadne zaproszenie, żadna propozycja nie pada. Czeka na moją. A ja działam wbrew sobie.
Dzwonił nieregularnie i nieoczekiwanie, nie zawsze było mi to na rękę, a jednak poddawałam się. Mówiłam to, na co czekał, proponowałam to, co on powinien był zaproponować, bez względu na moje własne zamiary i potrzeby i sama siebie nie mogłam zrozumieć. Głowę spod kranu wyjęłam, żeby lecieć do telefonu i zamiast ją potem z powrotem pod ten kran wsadzić, wbiłam się w perukę i pojechałam na spotkanie. Podwiozłam go, bo się śpieszył, umówiona byłam gdzie indziej za kwadrans, po dwóch godzinach jeszcze siedzieliśmy w samochodzie, gadając. Jak Boga kocham, nie przeze mnie! Co za zaraza jakaś, presja moralna…? Utajona? Nie zakochał się we mnie, to pewne, nie podrywał mnie, parę razy w życiu byłam podrywana i parę osób się we mnie kochało, niemożliwe, żebym nie miała o tym żadnego pojęcia! Mimo uprzejmości, usług, obskakiwania, zachwytów, to nie było to. Chyba że te oczy bez żadnego wyrazu, nigdy nic w nich nie błysnęło, nic się nie pojawiło… Kamień. Drewno. Sztuczny produkt.
O sobie mówił równocześnie dużo i mało. Ściśle biorąc, mówił mało, dużo dawał do zrozumienia. Rozmawiał ogólnikami, niedomówieniami, metaforami… Z konkretów dowiedziałam się, że jest rozwiedziony, dzieci nie ma, mieszka skromnie i nikt u niego nie bywa. Pracuje tylko czasami, tak się ustawił, bo lubi swobodę…
Przydeptywałam tę kwiczącą duszę z całej siły, bo wydawał mi się interesujący, zagadkowy i jednak cholernie przystojny, aż do chwili, kiedy sprawę rozwikłał przypadek. Przyjechałam do Beaty bardzo późno z głupiego powodu. Lubię czytać seriami, siedziałam właśnie w średniowieczu i przypomniałam sobie, że ona ma coś jeszcze z wypraw krzyżowych. Nie mogłam tego dostać, postanowiłam od niej pożyczyć. Podjechałam, z dołu zobaczyłam, że w oknie się świeci, weszłam na górę.
Na ostatniej kondygnacji spotkałam schodzącego ze strychu Przemysława. Na strychu mieszkała tylko Beata.
Charakter mojego zaskoczenia był taki, że nie musiałam go ukrywać.
— Znasz Beatę? — spytałam ze zdziwieniem.
— Dlaczego sądzisz, że znam Beatę? — spytał wzajemnie, co mnie od razu nieco zirytowało.
— Bo nikt inny tu nie mieszka.
— Sama odpowiedziałaś na swoje pytanie.
Cholera mnie trzasnęła, bo nie znoszę takich rozmów. Wcale sobie nie odpowiedziałam na swoje pytanie, fakt, że schodził ze strychu, nie świadczył o znajomości z Beatą. Mógł znać mojego kumpla, który tu przedtem mieszkał, i nie wiedzieć o jego wyprowadzce. Mógł iść do Beaty, nie znając jej, w czyimś imieniu, kupca na obraz na przykład. Mógł szukać pralni albo czyjegoś nazwiska, nie znaleźć i do Beaty nawet nie zapukać. Mógł tu wejść, żeby zdjąć spodnie i czyścić plamę na nich! Możliwości było zatrzęsienie!
Coś mi się nagle zrobiło i jak ręką odjął, znikła moja uległość. Nie zeszłam z nim na dół. nie spytałam, czy się nie śpieszy, nie zaproponowałam, że go podrzucę, nie toczyłam godzinnej dyskusji. Powiedziałam, że nie mam czasu i z uczuciem popełnienia rewolucyjnego świętokradztwa poleciałam na górę.
— Spotkałam na schodach Przemysława — powiedziałam bez wstępów. — Kim on jest dla ciebie?
— Mężczyzną mojego życia — odparła Beata spokojnie i światło zaczęło jej bić ze środka. — A bo co? Znasz go?
Ze zdumieniem stwierdziłam w sobie uczucie niebotycznej ulgi. Kwik przydeptanej duszy zabrzmiał triumfalnie. Chwałaż Bogu, nie muszę już rozstrzygać idiotycznych dylematów, może Beacie takie oczy nie przeszkadzają…
— Znam od paru miesięcy, poznałam go w Ministerstwie Kultury i bardzo mnie zaintrygował — wyjaśniłam. — Na ty przeszliśmy z mojej inicjatywy, łatwiej rozmawiać. Nie podrywał mnie, informuję cię dla uniknięcia nieporozumień.
Blask na twarzy Beaty przeistoczył się w zdumienie i autentyczny podziw.
— Chapeau bas, moja droga! Nie zawiodłaś mnie! Mało jest kobiet, które by zgadły, że on nie podrywa. On ma sposób bycia, od którego każdej oko bieleje i wielkie nadzieje gotowe.
— Pochodzę z przyzwoitej rodziny i zostałam kiedyś dobrze wychowana — rzekłam sucho. — Fakt, że mężczyzna odsuwa krzesło, z którego wstaję, nie stanowi dla mnie żadnego dziwowiska. Nie mówiąc o podawaniu płaszczyka. Ale on chyba jednak trochę przesadza.
— Też to mówię. Trudno, kwestia nawyków. Jestem głupsza od ciebie i narwałam się na to w pierwszej chwili. W drugiej się zorientowałam, ale już było za późno.
— Nie jesteś głupsza, tylko młodsza. Mam nadzieję, że od ciebie dowiem się o nim czegoś, bo sama nie mogę dojść. Kim on właściwie jest i co robi?
Beata popatrzyła na mnie jakoś niespokojnie.
— Nie — powiedziała stanowczo i może odrobinę żałośnie. — Niczego się ode mnie nie dowiesz.
Zainteresowała mnie więcej, niż sam Przemysław.
— Bo co? Przyczynę chyba możesz wyjawić?
— Przyczynę mogę. Proste. Obiecałam mu, że niczego nigdy nikomu o nim nie wyjawię. Cokolwiek ktoś będzie wiedział, nie ode mnie wyjdzie. Tobie bym powiedziała, niekoniecznie może wszystko, ale dużo, bo nic mi nie sprawia większej przyjemności, jak o nim rozmawiać, a wiem, że nie rozgadasz byle gdzie, ale przed chwilą go spotkałaś i on wie, że rozmawiamy. Nie spyta, co powiedziałam, poczeka aż sama mu powiem, ale zna cię przecież. Sprawdzi, czy się zgadza. Niech wie, że nie powiedziałam nic.
— Jak to sprawdzi…?
— Z ciebie wydoi. Gwarantuję ci, że potrafi i nawet tego nie zauważysz.
Wstrząs za wstrząsem przeżywałam tego wieczoru.
— Czekajże, nie o dojenie chodzi. Możliwe, że potrafi, nawet bez trudu mu to przyjdzie, mam głupi zwyczaj mówić prawdę. Ale rzeczywiście uważasz, że będzie sprawdzał?!
— On wszystko sprawdza.
— Na litość boską…!
Na chwilę zamilkłam, gapiąc się na Beatę, bo coś mi tu przerażająco zgrzytnęło. Niewątpliwie była opętana, ale są w końcu jakieś granice upokorzeń…
— I pomyśleć, że kiedyś kobiety zrywały na zawsze za sam cień nieufności — powiedziałam z lekką zgrozą. — Suki to były, co po szafach chowały rozmaite mazepy, ale sztandar splamionego honoru dzierżyły wysoko. I ty się zgadzasz, żeby sprawdzał? Nie sądzisz, że jest to, jakby tu elegancko powiedzieć… przesadny brak zaufania?
Beata miała niebo w oczach.
— Zgadzam się. Nic nie sądzę. On tak musi. Zgadzam się na wszystko absolutnie, bo nie ma dla mnie życia bez niego. Czy ty tego nie rozumiesz? Trafiłam na swoje szczęście i będę je trzymać nawet, jeśli mi od tego ręce odpadną.
Zrozumiałam ją bardzo dobrze, sama potrafiłam zgłupieć podobnie i to wcale nie tak dawno temu. Mimo wszystko jednak aż tak źle nie było. Beata poszła za daleko…
W tym wszystkim odezwał się we mnie mój przecudowny charakter. Przemysław najwyraźniej w świecie tworzył wokół siebie jakąś nieprzeniknioną mgłę tajemnicy. Całe życie uwielbiałam mgły tajemnic, chęć przeniknięcia przez ten opar strzeliła jak z katapulty, wypełniła mi organizm, tkanki, komórki i całą resztę anatomii. Zabulgotała w tej wodzie, z której się człowiek składa. Beata mogła sobie pozostać granitowe lojalna, ja nie musiałam.
Zabrałam wyprawy krzyżowe, zostawiłam ją jej trudnemu szczęściu i pojechałam do domu.
Zdjęty ze stanowiska potencjalnego gacha Przemysław zaczął budzić we mnie bardzo mieszane uczucia, w których coraz wyraźniej lęgła się niechęć. Kontakty uległy wprawdzie rozluźnieniu, przestałam reagować na jego oczekiwanie propozycji, spotykaliśmy się rzadko i przeważnie przypadkiem, ale za to zaczęłam o niego pytać. Urażona ambicja niechcianej kobiety nie wchodziła w rachubę w żadnym stopniu, przestał mnie obchodzić jego stosunek do mnie, mogłam sobie zatem pozwalać. Rezultaty uzyskałam tak dziwne, że trudno było w nie uwierzyć.
Społeczeństwo podzieliło się na dwie kategorie: jedna wielbiła go jak bóstwo, druga uważała za dno moralne i umysłowe. Strona wielbiąca prezentowała poziom trochę poniżej szkoły średniej, krytykująca wręcz przeciwnie, ale zdarzały się wyjątki. Najzagorzalsza przeciwniczka miała za sobą wyższe studia i tytuł magistra, następna po niej w kolejności siedem klas i ocean alkoholu. Przyjrzałam się temu porządniej i poleciałam do Beaty.
— Nie podoba mi się ta twoja wielka miłość — oznajmiłam wprost.
— Przemyślałaś to sobie? Orientujesz się w ogóle w sytuacji?
— Od początku — odparła Beata z niezmąconym spokojem.
— Wiem o co ci chodzi, możesz się nie przejmować, pozory czasem mylą. To po pierwsze, a po drugie Przemek ma dla mnie dwie zalety, jedyne na świecie.
— No? Jakie?
— Wiem, że mogę mieć do niego absolutne zaufanie. Absolutne, rozumiesz, co to znaczy? I wiem, że mnie kocha. Jestem jedyną kobietą na całej kuli ziemskiej, wszystkie inne nie mają płci.
Dusza mi jęknęła rozpaczliwie i okropnie, bo z moich własnych ust wyjęła te słowa. Też to kiedyś mówiłam, też miałam zaufanie, też byłam jedyna na kuli ziemskiej, kretynka nieszczęsna! Od chwili, kiedy pierwsza małpa zlazła z drzewa i przeistoczyła się w ogniwo pośrednie, nic nie uległo zmianie. No nic, przeżyłam ja, przeżyje i ona…
— I jesteś pewna, że cię nie oszukuje, chociażby bezwiednie? — spytałam ostrożnie.
— Co masz na myśli?
— Będę brutalna — ostrzegłam.
— Bądź — zgodziła się Beata.
— Jeżeli jakaś kobieta… — zaczęłam i urwałam.
Chciałam powiedzieć, że jeżeli jakaś kobieta patrzy na niego oczami zakochanej odaliski, a on chodzi koło niej jak koło śmierdzącego jajka, kwiaty wręcza i paluszki przy tych kwiatach całuje, ona rozkwita jak wiosenne błonie, a przyjaciółkom z zawiści gałki oczne wypadają z orbit, to już to jedno wystarczy, żeby coś nie grało. Wyłaniają się tylko dwie możliwości: albo jest dennym kretynem, albo wstrętną świnią. Jak skończony debil nie widzi i nie rozumie, jakie uczucia i nadzieje budzi w tej kobiecie, nie zdaje sobie sprawy, że zawód trzaśnie ją niczym toporem, albo też, jak ostatnia świnia, widzi to wszystko doskonale i którąś z nich kantuje świadomie i bez miłosierdzia. Tę kobietę, jeśli de facto mają w nosie, Beatę, jeśli tamtą facetkę zamierza uszczęśliwić. Oglądałam taką scenę przypadkiem z największą uwagą, dowiedziałam się, że nie było to tylko raz i wyciągnęłam swoje wnioski.
Chciałam to teraz powiedzieć Beacie, żeby ją skłonić do przemyślenia kwestii i urwałam, bo przyszło mi na myśl, że może spowoduję tym pierwszy krok na drodze ku przepaści. Tkwi w tym swoim kokonie wielkich uczuć, omotana gadaniem Przemysława, znałam to gadanie, o mało i mnie nie ogłupił… I wcale nie chce z niego wyjść. Jeśli wyjdzie, szlag im trafi związek, a ja się niepotrzebnie przyczynię.
— No? — spytała Beata niecierpliwie. — Co z tą kobietą?
— Wolisz wiedzieć o nim coś najgorszego, czy wolisz nie wiedzieć nic?
— Wolę wiedzieć. Uparta jestem. Jeżeli zabił człowieka, jeżeli wczoraj się z kimś ożenił, jeżeli jakaś kobieta urodziła mu dziecko…
Rozzłościłam się nagle.
— Zgadza się, czekał z kwiatami w klinice położniczej. Do jakiejś obcej dziwy przyszedł, ale wszyscy go brali za szczęśliwego ojca. Nie to akurat jest najgorsze.
— A co?… Czekaj, niech ci skończę. Więc niech będzie najgorsze, po pierwsze ja się przy nim zaparłam, jaki by nie był. I co by nie robił. A po drugie uważam, że mam prawo decydować o swoim życiu. Nie mogę decydować bezpodstawnie, na bazie mglistych przypuszczeń i nietrafnych dedukcji. Powinnam wiedzieć, nie uważasz?
Zgodziłam się z nią, bo zawsze miałam takie samo nastawienie. Powiedziałam w złagodzonej nieco formie, główny nacisk kładąc na wnioski. Beata słuchała z kamiennym spokojem.
— Wiem — powiedziała pobłażliwie. — Znam te sprawy, kłóciłam się z nim o to. On ma już taki styl postępowania i rzeczywiście pod tym względem jest kompletnym idiotą. Nie rozumie, co taka baba może odczuwać, uważa, że robi chwilową przyjemność i cześć, nic dalej. Ale jak mu to wytłumaczyłam, zaczął się hamować.
— Dawno mu wytłumaczyłaś?
— Co najmniej rok temu.
— To ciekawa jestem, co robił przed dwoma laty, jeżeli to co widziałam dwa tygodnie temu, było hamowaniem się. Nosił ją na rękach?
— Nie wiem czy ją, ale owszem. Powiem ci, że ja im wszystkim nawet współczuję…
Granit przy niej, to było nic. Miękki materiał. Postanowiłam dać spokój, w końcu może to ja się mylę? Przemysław realizuje jakieś tajemnicze cele i w drodze do nich stosuje oryginalne środki, ale może tak musi? Beata go ma i jest szczęśliwa, co ja się będę czepiać…
Dokładnie w trzy lata później zadzwoniła do mnie o pierwszej w nocy.
— Przepraszam cię, że dzwonię o tej porze — powiedziała zgnębionym głosem. — Ale gdzie mam zadzwonić, jak nie do ciebie? Do dyżurnego milicjanta? Już nie mogę…
W tym miejscu załamała się i zaczęła płakać. Nie zdołałam pojąć, co się stało, bo płakała coraz gwałtowniej i powtarzała tylko, że już nie może, nie może, nie może!!! Wypadłam z domu i pojechałam do niej.
Rozeszła się z Przemysławem.
Już po kwadransie łzy przemieniły się w szaleństwo. Musiała go przedtem naprawdę kochać, bo teraz pluła dzika nienawiścią. Nie dziwiłam się jej wcale, przeczekałam atak zrozpaczonej furii, przyświadczałam wszystkiemu. Po następnym kwadransie przestała krzyczeć i można było zrozumieć, co mówi.
— Oszukał mnie. Rozumiesz? Od początku do końca to było jedno gigantyczne łgarstwo! I rzucił mnie tak śmiertelnie wstrętnie, że już nie można obrzydliwiej! Ohydnie, po chamsku, z bezwzględnym, nieludzkim okrucieństwem…!
— Zaczekaj, nie mów od końca — poprosiłam. — Powiedz od początku, zwal to z siebie, ja się mniej więcej i tak orientuję. Wypluń, wycharkaj, nie zostawiaj na rozplenienie.
— Najchętniej bym się przenicowała i wyszorowała ryżową szczotką — powiedziała Beata gwałtownie. — Potem mogłabym się odwrócić z powrotem na prawą stronę. Czuję się brudna. Wytarzana w gównie.
— To aż tak źle?
— Jeszcze gorzej. Od początku…? Ja tak strasznie chciałam, żeby mnie ktoś kochał… To było dawno, na początku. Potem już przestałam mieć takie wymagania, potem już strasznie chciałam móc kochać kogoś… O Boże, przecież wiesz, moja matka, mój mąż… Przed nimi musiałam się bronić!
Wiedziałam, zgadzało się. Kopalnia uczuć w Beacie nigdy nie mogła znaleźć ujścia. Do Przemysława to wszystko wybuchło…
— Nigdy w życiu już nikomu nie uwierzę. Jemu uwierzyłam. Poznałam go na wernisażu, był mną zachwycony, nie chcę tego wspominać, bo wtedy było to szczęście… No i poszło, zrobiłam sobie z niego bóstwo na ołtarzu. A on tego właśnie chciał, chciał być wielbiony bez zastrzeżeń, usiadł na tym ołtarzu i wdychał kadzidło. Teraz już wiem dlaczego, wtedy nie wiedziałam…
— Potrzebne mu było potwierdzenie własnej wartości — powiedziałam zimno i bezlitośnie. — Ja to też wiem od pewnego czasu. Pracował kiedyś w czymś tam, cholera wie, może w kontrwywiadzie i poszedł w odstawkę. Nie mógł się z tym pogodzić. Przedtem miał władzę, utajoną, szara eminencja, a potem to stracił, więc zaczął robić za takie nie wiadomo co. Tajemnicza twarz, czyli dupa w lufciku.
— Zgadza się — przyświadczyła Beata z zaciętością. — Bardzo dobrze, że o tym wiesz, nie muszę cię przekonywać. Mnie to z początku zachwycało, bo zachwycało mnie w nim wszystko, potem się zorientowałam, ile to warte, ale czułam, że jeśli przestanę się zachwycać, stracę go. Więc zachwycałam się nadal, chociaż zaczęło mi być trudno, ale potem się przełamałam i przyjęłam go z całym dobrodziejstwem inwentarza, bo myślałam, że mnie kocha, że mu na mnie zależy, że jestem mu potrzebna. Jak ulubiony przedmiot… Już nawet nie kobieta, nie człowiek, ale przedmiot. I nawet przedmiotem nie byłam…!!!
— Dałaś mu piękny bukiet, pieczołowicie ułożony i ze złotą wstążeczką. A on tym bukietem zamiótł rynsztok.
— Tak. Ale wcale nie wyrzucił go na śmietnik. Wsadził z powrotem do wazonu i był oburzony, że nie odzyskuje urody. Podlewał go ze wzgardą i nie krył nagany…!!!
Nie proponowałam, żeby się uspokoiła, bo byłoby to głupie i beznadziejne. Dałam jej wody mineralnej i przeczekałam. Odzyskała głos.
— Tyle gadał o uczuciach, o delikatności uczuć, o szanowaniu uczuć, Jezus Mario, pełen pysk miał tych uczuć, też uwierzyłam, jak chora krowa, trzęsłam się o te jego uczucia, żeby ich nie zranić, subtelny taki…
— Widzi mi się, moja kochana, że chyba niepotrzebnie. On ma skórę jak nosorożec…
— Nosorożec…! Krokodyl mu do pięt nie sięga! A wszelkie uczucia, jakie istnieją na świecie, to jego! Innych nie ma!
— Też się zgadza, zauważyłam. To są te jego kontakty z babami, budzi w nich uczucia i bez najmniejszych skrupułów w te uczucia strzela im kopa. Dużo go obchodzą…
— O jego kontaktach z babami to ty nie możesz wiedzieć wszystkiego. Ale nawet nie to ważne… Zakłamanie. Straszliwe zakłamanie i obłuda. Trzeba było słyszeć, jak tępił dziwkarzy! Tymczasem porządny, uczciwy dziwkarz to jest przy nim wzór cnót! Dziwkarz podrywa jawnie, wiadomo po co i daje coś z siebie, a on działał podstępnie i z siebie nie dawał nic. Udawał takiego uczuciowego, co to na wieczność i do grobu… Taki szlachetny, taki bezinteresowny, a wiesz, kiedy zaczęła z niego wychodzić cała ta brutalna, chamska bezwzględność? Jak się pozbyłam samochodu!
— W tym miejscu nie jestem pewna, czy go odrobinę nie krzywdzisz…
— Nawet jeśli, skrzywdzę go z przyjemnością. Ale możesz być spokojna, że nie. Przeniósł swoje uczucia na cudowną damę, widziałam ją przypadkiem, garkotłuk, pięknie ufryzowany i woniejący ruskimi duchami, zrobił z niej sobie słomiankę, o którą buty wycierał, ale miała jakieś tajemnicze, użyteczne chody. Brakowało mu czasu dla mnie, bo musiał ją odprowadzać do domu. Też ukrywał to długo, wyszło na jaw przypadkiem, we mnie wmawiał wzniosłe cele… I tę swoją delikatną psychikę. Cały czas wykonuje strasznie ważną pracę, taką dla zbawienia świata, musi być swobodny, niczym nie związany, więc jeśli chcę go widzieć, muszę się dostosować. Uwiązał mnie jak psa na łańcuchu, godzinami czekałam, a jak raz się zdarzyło, że spóźniłam się pięć minut, zrobił dzikie piekło! Bo, wyobraź sobie, przeze mnie nie kupił świeżego twarożku!!!
Na nowo dostała szału. Znałam Przemysława, rozumiałam, w czym rzecz. Ja też się kiedyś spóźniłam, nie zrobił mi piekła, ale twardym głosem, jakby walił siekierą, naukowo udowodnił mi popełnione przestępstwo. Potem się okazało, że w planach miał sprawdzenie, czy dostarczono do sklepu brązowe sznurowadła. Nie wygłupiał się i nie żartował, mówił poważnie. Raz zdeptał moralnie człowieka, który w autobusie urwał mu guzik. Z początku nie mogłam tego zrozumieć, teraz już wiedziałam doskonale, że te wszystkie dyrdymały, te twarożki i guziki są tylko cienką, kostropatą skorupką, pokrywającą głębszy sens. Przemysław był dla siebie tak strasznie ważny, że jedna plamka na jego butach mogła zmienić losy świata…
— Robić, to on rzeczywiście coś robił, ale nigdy nie doszłam co — powiedziała z goryczą Beata, uspokoiwszy się znowu. — Rozumiesz zresztą, że nie o to chodzi. Niechby gnój przerzucał albo był szpiegiem, co za różnica, idzie o jego stosunek do mnie. Trzeba było słyszeć, jak mi wyjaśniał, dlaczego jestem brzydka…
— Zgłupiałaś? Ty jesteś brzydka?!
— On uważał, że tak. Nigdy nie usłyszałam, że mam coś ładnego. Za to mam brzydki mały palec u lewej nogi, złamałam go w dzieciństwie i zrósł się krzywo. I łokcie mam nieładne. I włosy, tak mi źle rosną za uszami, skołtunione…
— Za uszami to ty właśnie pieprzysz! — zdenerwowałam się.
— Przemysław mówił takie rzeczy? Przy tej jego rozszalałej uprzejmości?
— Uprzejmie to mówił. Bardzo rzeczowo mi wyjaśniał tę moją brzydotę, a potem szedł ze mną do łóżka. I miał pretensję, że jestem taka mało seksowna, bo przecież te łokcie i krzywe palce powinny mnie rozerotyzować wprost do szaleństwa…
— Nie do pojęcia, że w ogóle byłaś zdolna iść do łóżka…
— Wcale nie byłam zdolna, ale bałam się, że go stracę, jeśli nie rzucę mu się w objęcia.
— Po cholerę on ci w ogóle był…?!!!
— No przecież ci mówię od początku, myślałam, że mnie kocha po swojemu i że mogę mu ufać. Okazało się, że wcale. Okazało się, że nie kochał mnie nigdy, zachował rozumną rezerwę, a był ze mną, bo ja go chciałam, on zaś uwzględniał moje uczucia…
— Przestań już z tymi uczuciami, bo mi się niedobrze robi.
— Zapchany był tym po dziurki w nosie. A w ogóle to absorbuję tylko jego bezcenny czas, a on nic ze mnie nie ma i nie będzie zważał na moje fanaberie. Nie mam do niego żadnych praw. To też mi powiedział bardzo grzecznie i uprzejmie…
— Znienacka?
— Właściwie tak. Nic przedtem nie wskazywało… Tyle że już długo był dla mnie nieprzyjemny. I łgał, oszukiwał mnie w każdej dziedzinie i na każdym kroku, a ja mu do końca ślepo wierzyłam. Wiedział, że mu wierzę i wykorzystywał to…
— To właśnie ten kontrast pomiędzy tym, co on mówi, a tym, co robi — zawyrokowałam stanowczo. —Jeżeli mu się uwierzy, prawda wali się na człowieka jak grom z jasnego nieba. Co on właściwie robi w tej ochronie zabytków?
— Popełnia wykroczenia — powiedziała Beata zmęczonym głosem.
— Wepchnął się tam, nie wiem na jakiej zasadzie i wykorzystuje sytuację, żeby coś zachachmęcić. Głupi jest, w tym też mnie oszukał, bo myślałam, że jest mądry; poza tym mnie uważał za debilkę, więc czasem mu się coś wyrwało. Nie przypuszczał, że sobie skojarzę. Wiem o dwóch wypadkach, raz ukrył rzeczy, które powinny były iść do muzeum, nie wiem, co z nimi zrobił, ale przepadły, a drugi raz ukradł list od jakiegoś chłopa o poniemieckim znalezisku. Podmienił, podłożył na to miejsce inny list.
— I do czego mu to było potrzebne?
— Czuł się ważny. Trzeba było słyszeć, jak mi o tym mówił. Posiadł tajemnicę i ma. Góruje nad innymi, bo ma to, czego oni nie mają. Paranoja. A propos, byłam lojalna, pamiętasz? Jedno słowo o nim ze mnie nie wyszło, nawet do ciebie… Potem mi powiedział, że to nie miało znaczenia, bo i tak nigdy nie powiedział do mnie niczego ważnego. Był ostrożny i pilnował, żeby mi nie zwierzać żadnych sekretów, mogłam sobie mówić, co chciałam. Gdyby nie to, z pewnością bym go zdradziła, bo przecież świnia jestem, podstępna i zdradziecka…
— Powiedział ci to?
— Dał do zrozumienia. I to on uniemożliwiał mi kłamstwa, bo nigdy mnie o nic nie pytał…
Boże jedyny, odważna, szczera, prawdomówna Beata…! Te jej osiem lat z Przemysławem to było jedno pasmo obelg i upokorzeń! Ileż wysiłku musiało ją kosztować zamykanie oczu…
— A teraz okazuje się, że miał rację — mówiła Beata dalej z sarkazmem i nienawiścią. — Teraz chętnie rozgłosiłabym o nim najgorsze rzeczy. Nie, nieprawda, nie rozgłosiłabym. Do ciebie mówię i na tym będzie koniec, bo to było zbyt wstrętne. Może nawet nie same fakty, ale moja wiara w niego i jego wiedza o mojej wierze. Starannie podtrzymywał mit bóstwa, a jak przyszła chwila, że mit się zaczął rozwiewać, wypiął się na mnie i cześć. Od roku się buntowałam i on to wyczuł, ale już nie miałam siły robić z siebie kretynki do tego stopnia…
— No więc właśnie, pooglądałam sobie te jego wielbicielki — powiedziałam w zadumie. — Wszystkie piękne i ani jednej z intelektem. Przeciętne albo nawet mocno poniżej, aż zwróciłam na to uwagę. Uważam, że to pasuje do ogólnego obrazu, musi mieć przy boku zwyczajne idiotki, żeby czuć się dobrze. W porównaniu z nimi rzeczywiście jest bóstwem.
— Udaje mu się grać rolę bóstwa — poprawiła Beata. — Zdaje się, że jedna była tylko na jakim takim poziomie, ale to już bardzo dawno, był wtedy młody i nie miał doświadczenia. Zdaje się także, że była to jedyna dziewczyna, w której się autentycznie zakochał. Musiała go nieźle szarpnąć, bo do tej pory jej zapomnieć nie może.
— Co za jakaś?
— Nie wiem. Kurwa chyba. Z tych, co uciekają z domu i pchają się do rynsztoka. Wywlókł gówniarę z tego błota, piękna była, dziś jeszcze twierdzi, że była to najpiękniejsza dziewczyna, jaką w życiu spotkał. Ale nie dla tej urody ją wywlókł, bo uroda dla niego nieważna… Popatrz jak łgał, on, formalista! Opakowanie zawsze było dla niego ważniejsze niż zawartość, wolałby łajno w ślicznym pudełeczku niż Kohinoora w torbie po kartoflach; ile awantur było o to między nami…! Zdaje się, że ta dziewczyna to było właśnie łajno w ślicznym pudełeczku. Okazała się podobno użyteczna w kontrwywiadowczej pracy, której się wtedy oddawał. Przysłużyła się, więc ja ochronił przed konsekwencjami, chociaż przedtem wygłupiła się bezdennie, wdała się w handel narkotykami, zawarła jakieś dziwne znajomości, coś tam zdradziła czy ukradła, nie wiem… Ale dzięki jej znajomościom udało się rozbić tę szajkę. Z czego wynika, że robiła za wtyczkę, kogoś tam wystawiła rufą do wiatru, a on wciąż uważał, że jest to szlachetny anioł, pełen słodyczy.
— Skąd to wiesz?
— Sam mi o niej opowiadał. Pokazywał listy od niej i do niej.
— Po cholerę?
— Z jednej strony po to, żeby mi udowodnić, jaki to on jest uczuciowy, a z drugiej dlatego, że mu się ta dziwa pchała na usta. Wszystko nieprawda, piękna była i tyle, a poza tym ścierwo, ale musiała być niegłupia, bo się na nim szybko poznała. Bez porównania szybciej niż ja. Wykorzystała go, zdaje się, koncertowo, on rzeczywiście miał, a może jeszcze ma jakieś tajemnicze możliwości, bo co jakiś czas kontaktowała się z nim i czegoś tam chciała. A on jej załatwiał, bo taki szlachetny. Korespondencyjnie, nie ma jej w Polsce, dawno uciekła, ale tkwi w nim jak zadra. Ja się do niej urodą nie umywam, z rynsztoka mnie nie trzeba było wyciągać, znajomości wśród podejrzanych cudzoziemców nie miałam nigdy, więc rzeczywiście, jakiż ze mnie pożytek? W dodatku zbuntowałam się i przestałam być ślepo bezkrytyczna…
Gdzieś nad ranem Beata odzyskała równowagę umysłową, chociaż do równowagi psychicznej było jej daleko. Trzasnął ją ten Przemysław nieziemsko. Niewiele bym z tego rozumiała, gdyby nie to, że zdążyłam go trochę poznać.
— Reasumując — powiedziała bezlitośnie — spragniona byłam wzajemnych uczuć, uczciwości, lojalności i prawdy. I duchowego oparcia, na które można liczyć. Dostałam, co następuje, możesz tu postawić dwukropek. Żadnych przyjaznych uczuć do mnie, o miłości nawet nie ma co wspominać, żadnej sympatii, żadnej życzliwości, żądnej pobłażliwości i tolerancji. Pozwalał się wielbić w zakresie, jaki mu odpowiadał, bez przeszkód dla niego i bez względów dla mnie. Od początku do końca utrzymał kontakt jednostronny, ja do niego drogi nie miałam. Monstrualne łgarstwo we wszystkim. Okrutną bezwzględność, nie liczącą się ze mną w żadnym stopniu, ukrywaną pod różnymi pozorami. Permanentną krytykę mnie i tego, co robię. Permanentne niezadowolenie ze mnie, zmuszające mnie do głupowatych wysiłków, nie wiadomo po co, bo w obliczu tego co powyżej rezultatów osiągnąć nie mogłam. O czym doskonale wiedział i zapewne bawiłby się tym świetnie, gdyby nie to, że jest pozbawiony poczucia humoru.
— Wyprany — poprawiłam. — Wyjałowiony. Wydezynfekowany. Wywęszyłam to od razu, ale myślałam, że się może mylę, bo w tak nieskazitelny brak trudno uwierzyć. Czekaj, ale on nie może przecież nie mieć żadnych zalet. Nikt nie składa się wyłącznie z wad!
— Owszem, ja — powiedziała cierpko Beata. — Te same słowa mówiłam do niego, żebrząc o bodaj jedną pochwałę. Nie doczekałam się. Mówił, że oczywiście, mam zalety i nigdy nie wymienił ani jednej. Dlaczego teraz ja mam się zdobywać na uczciwość? Nawet gdyby jakaś jego zaleta biła w oczy, ja ją uznam za wadę. Miał jakieś, z pewnością, ale ja teraz nie chcę, żeby miał.
— Jak on ślicznie pluje — mruknęłam pod nosem.
— Co?
— Nic, prosta konsekwencja rodzaju uczuć. Jedną ropuchę kochasz, a drugiej nie znosisz, jedna tak rozczulająco grucha, a druga wstrętnie skrzeczy.
— No właśnie, więc ja wstrętnie skrzeczałam. Właściwie czego ja się czepiam, sama jestem sobie winna. Zgłupiałam dobrowolnie, wmówiłam w siebie, że on mnie kocha, chociaż na każdym kroku było widać, że nie. Uwierzyłam w to, co o sobie gadał, chociaż na każdym kroku było widać, że nie ma w tym słowa prawdy. Nikt mnie nie zmuszał…
— Owszem, zmuszał. Nie przesadzaj w samokrytyce. On wywiera niesłychanie podstępną presję moralną na kobiety, którym się podoba. To jest tak, wiesz, wymyka ci się coś z rąk, więc odruchowo to łapiesz. On się wymykał. Ale to nie jest zaleta, a mnie teraz zainteresowały jego zalety.
— No dobrze, więc fizyczne. Wygląd zewnętrzny. I nic więcej, bo wszystko niszczył ten jego przeraźliwy, bezwzględny egoizm. Egocentryzm. Megalomania. Nawet by mu do głowy nie przyszło, że jest nie w porządku, bo przecież działał zgodnie z prawem.
— Z jakim prawem?
— Jego prawem. Stanowił pępek świata, więc w naturalny sposób wszystko mu się należało i nikt się przy nim nie liczył. Cała reszta ludzkości to było mniej niż krowie łajno, kto się liczy z uczuciami krowiego łajna…? Ludzie i zwierzęta, obojętne, dla swoich potrzeb rzeczywistych .czy wymyślonych, mógł zniszczyć i połamać wszystko z najczystszym sumieniem. Uwielbiał upokarzać, znieważać, deptać i twierdził, że działa pedagogicznie.
Pokiwałam głową, bo mi się to doskonale zgodziło. Dostrzegłam te upodobania Przemysława, ale trudno mi było uznać je za pewnik, ciągle miałam obawy, że się może mylę. Powinnam była wiedzieć, że nie, nie mylę się, dobrze widzę. Pasowały do jego namiętnej chęci górowania nad wszystkim.
— A do tego jeszcze był nieseksowny i do bani w łóżku — powiedziała na zakończenie Beata gwałtownie i mściwie.
Zdołała się w końcu trochę opanować, ale jeszcze co najmniej przez pół roku odbijała jej się ta pomyłka życiowa ciężką czkawką. Gryzła to w sobie i wałkowała, wywlekając wszystko najgorsze i starannie wymazując z pamięci jakiekolwiek wspomnienia choć odrobinę przyjemniejsze. Przegryzioną ohydę wypluwała do mnie. Byłam jedyną osobą, z którą rozmawiała na ten temat, bo poza tym milczała kamiennie.
— Chama mi przysłał kiedyś — powiedziała przyszedłszy z wizytą. — Różnych mi nasyłał, ale ten był wyjątkowy. Próbowałam pracować, w południe przyszedł, chciał się widzieć z Przemysławem, powiedziałam, że go nie ma i nie wiem, kiedy będzie, ale wszystko powtórzę. Nie wiem, nie uwierzył mi czy co, bo przychodził co godzinę i w końcu zaczął się ordynarnie awanturować, że ukrywam przed nim tego Derbacza. Na zmianę, przychodził albo dzwonił, o drugiej w nocy łomotał mi do drzwi, powiedziałam, że wezwę milicję, ale nie wezwałam. Bałam się, że Przemysław mógłby być niezadowolony. Wiesz, jaki był skutek? Nie zgadniesz.
— Okazało się, że niepotrzebnie się z nim kotłowałaś?
— Przeciwnie. Okazało się. że to ja dla niego byłam niegrzeczna. Zostałam bardzo zganiona i nawet mnie nie przeprosił.
— A dlaczego właściwie ten cham przyszedł do ciebie?
— Bo ja byłam punkt kontaktowy. Różni do mnie przychodzili albo dzwonili. Tak mu było wygodnie, a przyczyn wymyślał tyle, że nie mam pojęcia, która mogła być prawdziwa. Pewnie żadna. Nie wiem co to byli za ludzie, ale nawet jak usiłowali być uprzejmi, też z nich wychodził jakiś chamski prymityw. Jedna baba szczególnie, w ostatnich czasach się uczepiła, a na zakończenie opluła mnie. Bo przeze mnie od tygodnia nie może dopaść pana Derbacza. Nie jestem przesadna, ale to co mówiła przeszło wszelkie granice. Rynsztok.
Zaczęłam podejrzewać, że odkrycie w Przemysławie prawdziwych zalet rzeczywiście może napotkać trudności nie do przebicia. Zdarzało się, że i do mnie dzwoniły jakieś osoby, pytające o niego, rzadko wprawdzie, ale jednak. Przy jakimś kolejnym spotkaniu poprosiłam o wyjaśnienie, skąd wzięły mój numer telefonu, na co mi odpowiedział, że przypuszczalnie ktoś pomylił mój numer z jego służbowym, może widział, jak kręcił, a może był zapisany na jakiejś kartce. Wyjaśnienie wydawało mi się mętne, ale nie dociekałam bliżej, bo zdziwił mnie ten jego służbowy telefon, nie miał przecież. Odparł, że istotnie, nie miał, ale teraz ma. Od niedawna. Ciekawa byłam, czy mi poda ten numer, nie podał, oznajmił za to, że nie chce go rozpowszechniać. Jakbym słyszała Beatę, wypisz wymaluj to samo, poda mi numer w zaufaniu, a ja go zaraz opublikuję w prasie. W dodatku mówił to w taki sposób, że mimo wszystko, co o nim wiedziałam, prawie byłam gotowa uwierzyć w to jego posłannictwo dziejowe.
Dzwoniące osoby nie były przesadnie natrętne, zniosłam je łatwo. W mojej pamięci zapisał się tylko jeden z rozmówców. Uparł się przy przekazywaniu wiadomości, chociaż tłumaczyłam, jak komu dobremu, że z panem Derbaczem prawie się nie widuję.
— Ale jakby co, to pani powtórzy — przykazywał z naciskiem. — Ten z polowania mówi, że to ta od rudego Niemca.
— Nie rozumiem co pan mówi — powiedziałam zimno.
— Nie szkodzi. Pani powtórzy. Ta od rudego Niemca. Donosi ten z polowania. Pani powtórzy przy okazji…
Przy żadnej okazji Przemysławowi tego nie powtórzyłam, bo nie widziałam go tak długo, że stanowcze polecenie wyleciało mi z pamięci. Wróciło znacznie później…
Zdążyłam za to zapytać Beatę, czy nie wie przypadkiem, co to mogło znaczyć. Ze wzgardą wzruszyła ramionami.
— Od rudego Niemca to była ta jego ukochana, co go wyrolowała. Nie znam sprawy, niejasno mi się o uszy obiło, że tam wchodzi w grę jakiś strasznie rudy szkop. Mam tego dosyć…
Wtedy właśnie byłam u niej ostatni raz. Wpadłam wieczorkiem, bo przyszło mi do głowy, że Przemysław ma bioprądy.
— Ma — przyświadczyła Beata. — Wyjątkowo silne, to fakt. Właśnie dlatego tak długo w tym tkwiłam. Prawdę mówiąc, nienawidziłam go już dawno, ale tylko wtedy, kiedy był ode mnie oddalony. Ledwo się zbliżał, wracała wielka miłość. Udało mi się od niego oderwać dopiero, kiedy przestał ukrywać niechęć i ujawnił potępienie. I zaczęło z niego wychodzić takie coś, co mnie odpychało, a nie przyciągało.
— Po diabła wtedy jeszcze do ciebie przychodził?
— Żeby mnie poskromić. Nie byłam dostatecznie zdeptana i zeszmacona, buntowałam się, musiał dokończyć dzieła. Innych powodów nie widzę. Nie chcę już tego wałkować, czubkiem głowy mi wyszło. Zaczynam na nowo malować, sprzedaję obrazy, zwracam długi i wyjeżdżam.
— Jak to zaczynasz na nowo? Przestałaś?
— A jak miałam nie przestać? On mi uniemożliwił malowanie. Zna się na tym jak kura na pieprzu; ale krytykował od pierwszej plamki. Ty wiesz, jak łatwo człowieka spłoszyć przy tej robocie, a to była miażdżąca krytyka. Ręce mi opadały i zdążyłam uwierzyć, że jestem pacykarz od bohomazów. Już mi przeszło i zaczynam na nowo.
— To przesądza ostatecznie — zawyrokowałam. — Przydeptywać psychikę jednostki, której potrzebne jest natchnienie, to nic innego, jak tylko chamskie świństwo. Nie potrzeba ci wcale żadnych innych przeżyć, to jedno wystarczy. Koniec, rezygnuję z jego zalet, za głęboko ma ukryte. Będę się trzymać z daleka.
W pół roku później Beata wyjechała do Szwecji, gdzie jej obrazy od pierwszego momentu zaczęły mieć szalone powodzenie…

*

Siedząc na łodzi Teresy i trzymając nogi w jeziorze, zamyśliłam się nad historią Beaty do tego stopnia, że włożyłam do ust mydło. Zamierzałam zapalić papierosa. Mydło otrzeźwiło mnie w jednym mgnieniu oka i oderwało od wspomnień.
Teraźniejszość wymagała czegoś ode mnie. Ciekawe, czego… Po co w ogóle trzymałam to mydło? Nikt nigdy nie używał mydła w jeziorze, wszelkie mycia i prania wykonywane były na brzegu, a mydliny wylewano w zielska, woda wracała do jeziora doskonale przefiltrowana. Stan zielsk dobitnie świadczył o nieszkodliwości detergentów, mało że rosły, ale wręcz szalały, bujnie i kwitnąco. Co miałam zrobić z mydłem na łodzi? Umyć się? Uprać coś? Może już to uprałam…?
Rozejrzałam się, niczego do prania nie zobaczyłam, wzruszyłam ramionami i włożyłam mydło do mydelniczki. Wówczas dowiedziałam się, co miałam zrobić. Zwyczajnie, wypłukać mydelniczkę, do której nasypało się piasku.
Odniosłam wypłukaną mydelniczkę z mydłem do szopy i wróciłam na górę, trafiając akurat na chwilę przyjazdu pani Kulskiej.
Zanim zbliżyłam się dostatecznie, żeby coś słyszeć, pani Kulska już była w rozpędzie. Początek mi umknął, ale wystarczył dalszy ciąg. Na tym jeziorze za Wandzią, obcy facet, zupełnie nieznajomy, długo skakał z łódki do wody, tak wychodził, wdrapywał się na łódkę i skakał, wychodził i skakał, aż poślizgnął się. uderzył głową, wpadł do jeziora i już nie wypłynął. Utonął, nieszczęśliwy. Wydobyli go już nieżywego. Są świadkowie, widzieli go z daleka, jak tak sobie skakał, ale przecież motorówek tu nie ma, zanim dopłynęli na wiosłach, było za późno, poszedł na dno, wcale go nie znaleźli, dopiero policja go wyciągnęła a i to parę godzin szukali, bo tam głęboko. Dokumentów żadnych nie miał, tylko okulary leżały na łódce, ciemne, takie od słońca, papierosy i zapalniczka, i jeszcze chyba sandały. Świadków mało było, bo to rano, ledwie ze trzy osoby, wśród nich Sonieczka i jakiś jej znajomy. Z tego jeziora za Jolą doskonale widać to jezioro za Wandzią, ryby łowili, ten znajomy na ryby przyjechał, on nie z Kanady. Łódka była nie wiadomo czyja, może tego utopionego, bo nikt się do niej nie przyznał. Mało było Sonieczce jednej tragedii, jeszcze i to musiała widzieć, biedna Sonieczka…
Słowem się nie odezwałam i nie zadałam żadnego pytania, bo zadławiło mnie z lekka. Ponadto zajęta byłam ukradkowym pluciem, to mydło było nie do pojęcia wydajne. Zaczekałam na przyjazd Roberta, pojawili się późnym wieczorem, pogoniłam go z powrotem do Barry’s Bay po miejscową gazetę. W piątki sklepy były otwarte do jakiejś przeraźliwie późnej godziny, a dodatkowo gazety można było kupić w automacie.
Prasa nie tylko opisywała wypadek, powtarzając wiernie relację pani Kulskiej. Zamieściła także podobiznę nieboszczyka, z prośbą, żeby zgłosił się, kto go zna. Spojrzałam na tę podobiznę i już nie mogłam oka oderwać. Matko jedyna moja…
Po raz trzeci wpatrywałam się w twarz Michałka, w tej samej pozycji i z tak samo przymkniętymi oczami. Starszą o ćwierć wieku, ale prawie zupełnie nie zmienioną, wtopioną w moją pamięć na zawsze…
Pierwszy raz w tym tropikalnym klimacie zrobiło mi się zimno…
— Co się tam działo u Joli, jakieś okropne historie, podobno ktoś się utopił, policja była? — spytała niespokojnie moja kuzynka, Elżbieta. — Tyś tam była wtedy, wiesz coś o tym?
— U Joli, jako takiej, nie działo się nic — odparłam zgodnie z prawdą. — Utopił się jakiś obcy człowiek, na sąsiednim jeziorze, a sąsiadka Joli była świadkiem. Policja przyjechała także dlatego, że narzeczony sąsiadki padł trupem znienacka, podobno zamordowany, ale nie tam, tylko tu, w Toronto. Ściągnęli ją dla formalności. Jedno z drugim chyba nie ma nic wspólnego.
Już po pierwszym zdaniu zaczęłam tę prawdę omijać szerokim łukiem, ale Elżbieta tego nie zauważyła. Wiadomość, że Jola nie jest w nic zamieszana, przyjęła z ulgą i mogła przystąpić do zasadniczego tematu. Domaniewscy przed tygodniem wrócili z urlopu.
— No więc spytałam ich o to. Okazuje się, że ten zegar i jakieś inne rzeczy kupiła przed trzydziestu laty babcia Domaniewska, oni nie wiedzą od kogo, bo ich przy tym nie było. Wyjechali właśnie do Vancouveru na ślub jednego znajomego i siedzieli tam trzy tygodnie. Babcia załatwiła to sama.
— Babcia Domaniewska żyje? — spytałam z obawą.
— Żyje, oczywiście.
— Chcę ją zobaczyć. Rób, co ci się podoba, ale ja muszę porozmawiać z babcią Domaniewską.
— Możemy iść do nich z wizytą, ale nie wiem, czy ci dużo z tego przyjdzie…
Babcia Domaniewska miała 87 lat i potężną sklerozę. Mnie wzięła za moją ciotkę, którą znała wyłącznie ze słyszenia, ciotka bowiem była cioteczną siostrą męża Elżbiety i nigdy w życiu nie odwiedzała Kanady. Babcia ucieszyła się, że nareszcie przyjechała. Nie przeszkadzało mi to i nie wyprowadzałam jej z błędu, żywiąc nadzieję, iż obecność mojej ciotki przypomni jej dawne czasy.
Nie zawiodłam się. Z wielkim zapałem wspominała chwile swojej młodości, przypadające na początek wieku, i przyjazd do Kanady, który miał miejsce przed pierwszą wojną światową. Wiodąc ją dyplomatycznie przez cały życiorys, zaczęłam nabierać przekonania, że wizyta potrwa najmarniej z miesiąc. Wcześniej przez drugą wojnę światową przepchnąć się nie zdołam. Elżbieta, niespokojna widać tą samą myślą, pomagała mi z całej siły.
Właściwości ludzkiego umysłu są nieodgadnione. Ni z tego, ni z owego babcia przeskoczyła ćwierć wieku i zaczęła z detalami opowiadać jak, gdzie i za ile kupowała meble, którymi jej dzieci potem wzgardziły, chociaż były prawie nowe, nie miały nawet czterdziestu lat. Temat był doskonały, ale pojawił się tak nagle, że nie zdołałam go wykorzystać. Na szczęście babcia załatwiła to za mnie.
Kupowała, co prawda, te meble używane, ale w doskonałym stanie. A oni je wyrzucili, nie wiadomo dlaczego. I zegar wyrzucili, a bardzo drogo za niego zapłaciła, piękny był, taki powyginany, kupiła go od jednego chłopaczka…
Z niepokojem spojrzałam na Elżbietę, czy nie zechce sprostować, że ten zegar jest u niej i nikt go nie wyrzucał, a bałam się, że babcia straci wątek, ale nie, siedziała jak mur, z doskonałym spokojem słuchając insynuacji. Później się dowiedziałam, że babcia zmieniała zdanie dwanaście razy w roku, w nieparzyste miesiące chwaliła pomysł ofiarowania go córce Elżbiety, w parzyste żaliła się, że został wyrzucony. Teraz był sierpień, miesiąc parzysty. Elżbieta była do tego od dawna przyzwyczajona.
Babcia opowiadała dalej, że właściwie zapłaciła tak drogo nie dla zegara, możliwe, że nie był tyle wart, tylko z litości dla tego chłopaczka. Krajan był, biedny taki, dopiero co ze starego kraju przyjechał, nic nie miał, przysłał go do niej znajomy jeden, tutejszy…
W tym miejscu musiałyśmy babcię zatrzymać. Który znajomy? No, jak to który, ten co przez całe życie takim żółtym samochodem jeździł…
Żółty samochód stał się drogowskazem bezcennym. Średni Domaniewscy doskonale wiedzieli, kto ze znajomych miał w młodości żółtą furgonetkę. Nieco obecnie starszy eks–właściciel pojazdu, rozmnożonego przez te lata w dwadzieścia camionów transportowych, nigdy nie zapomniał chłopaka z zegarem, bo sam kupił wtedy od niego wazonik, w dniu dzisiejszym wart pi razy oko 50 tysięcy dolarów. To był czyjś kuzyn i ktoś tam nawet załatwiał mu pracę…
Po sześciu kolejnych telefonach, za które Domaniewscy, zaciekawieni moim szaleństwem, stanowczo odmówili przyjęcia pieniędzy, uzyskałam wreszcie informację, że chłopak nazywał się Bart Lewand i pięć lat temu pracował w jednej knajpie, gdzieś koło Chatham, nad Zatoką Świętego Wawrzyńca. Podziękowałam Bogu, że nie na wyspach królowej Karoliny, chociaż i tak bankructwo wydawało mi się nieuniknione. Dałam spokój babci Domaniewskiej, zlekceważyłam osobliwość nazwiska ze starego kraju, zostawiłam moją matkę pod opieką wnuków i ruszyłam na poszukiwania.
Knajpę znalazłam za trzecim podejściem. Zgadzało się, pracował tam taki jeden do niedawna, już nie pracuje. Ale nie wyjechał nigdzie, mieszka, gdzie mieszkał, w takich slumsach nad wodą.
Znalazłam i slumsy, zastanowiłam się, ile też obywatele mojego kraju daliby za taki slumsowy poziom, uściśliłam informacje i skręciłam z ulicy na przejście przez trawniczek ostatniego domu nad wodą. Zbliżał się wieczór, w swoim zaciekłym obłędzie nie pomyślałam nawet, gdzie będę nocować. Nie zastanawiałam się nad tym, że taka wizyta bez zapowiedzi jest w Kanadzie źle widziana, że mogą mi w ogóle nie otworzyć, mogą nie chcieć ze mną rozmawiać, diabli wiedzą, co jeszcze mogą, może wezwać policję. Nie obchodziło mnie to, tego Barta Lewanda zamierzałam osiągnąć bodaj po trupach.
Zastopowało mnie dopiero parę metrów od wejścia i nie dlatego, żeby jakakolwiek myśl o trudnościach pojawiła mi się w głowie. W głowie, poza oślim uporem, nie pojawiało mi się nic. Ale okna tego domu były otwarte i usłyszałam dźwięki, dobiegające z wnętrza.
Ktoś grał na pianinie tango Notturno…
Tango Notturno nie jest utworem znanym na całym świecie tak, jak na przykład tango Milonga. Już chociażby orkiestry w sycylijskich knajpach nie mają o nim pojęcia. I oto usłyszałam tę melodię tu, w Kanadzie, nad Zatoką Świętego Wawrzyńca, w dodatku graną w sposób, który, mimo absolutnego braku słuchu, zapamiętałam na całe życie. Ta minimalna zmiana rytmu, jakby delikatne potknięcie i powrót przez dwa szybsze uderzenia…
Powoli przeszłam te kilka metrów i zadzwoniłam. Pianino umilkło. Drzwi bez żadnych pytań otworzył mi jakiś facet.
Może bym i nie poznała Bartka Lewandowskiego w tym starym, zniszczonym, schorowanym człowieku, gdyby nie dźwięczące mi jeszcze w uszach tango Notturno. Tylko on grał je w ten sposób. Pod zmarszczkami, pod szarą cerą, pod zapadniętymi w czarnych kręgach oczami ujrzałam nagle twarz piegowatego chłopca o okrągłych policzkach i łagodnym spojrzeniu.
— Bartek…! —jęknęłam, wstrząśnięta jego wyglądem. Poznał mnie w ułamku sekundy.
— Joanna…! Wszelki duch…!
Nie widzieliśmy się od szkolnych czasów. Kochał się we mnie na śmierć i życie, a ja tłumiłam tę wielką miłość dyplomatycznie i taktownie, broń Boże nie chcąc go zbytnio zrażać, bo uwielbiałam słuchać jak gra. Dla mnie grał i o mało nie pękłam z dumy. Skończył szkołę wcześniej ode mnie, przepadł i wszelki słuch o nim zaginął.
Odnalazłam go znienacka po przeszło trzydziestu latach nad Zatoką Świętego Wawrzyńca…
Siedząc na bujanym fotelu, z rękami pod głową, wpatrzony w lśniącą wodę zatoki, Bartek opowiadał:
— Szkoła muzyczna wściekła mi się od razu, bo złamałem rękę. W kiści, nad przegubem. Nic groźnego, zrosło się doskonale, ale załatwiło mnie na zawsze. Cztery godziny ćwiczeń dziennie odpadło w przedbiegach, co ja mogłem grać, godzinę z odpoczynkami. I nigdy już tej lewej ręki nie mogłem być pewien. Musiałem chyba mieć wielki talent, bo mimo to angażowali mnie chętnie. Przez pewien czas brałem udział w nagraniach, cała orkiestra czekała, żeby mi ręka odpoczęła, z tym że nie były to konkursy szopenowskie, sama rozumiesz. Jako akompaniator pracowałem do samego końca… Wcale nie byłem sam, ożeniłem się, rozwiodłem, mam dwoje dorosłych dzieci. Nie chcę ich tutaj. Mogą przyjechać na mój pogrzeb, wcześniej sobie nie życzę…
Głupotą byłoby wmawiać w niego, że na pogrzeb się nie zanosi, bo doskonale wygląda. Miał lustro i sam najlepiej wiedział, jak się czuje.
— Co ci jest? — spytałam posępnie.
— No a co ma być? Przy jakiej chorobie człowiek tak wygląda jak ja, nie leży w szpitalu i wie, że to beznadziejne? Przerzuty już mam wszędzie, nie biorę jeszcze morfiny, ale dłużej niż trzy miesiące nie pociągnę. Już do tej wiedzy przywykłem, jestem wierzący i uważam, że przeniosę się po prostu na tamtą stronę, a tam na pewno coś będzie. Dobra, zobaczymy co. Na pewno nie będzie mojego raka i ta myśl jest niesłychanie pocieszająca. Nie zwracaj na to uwagi, nie mówię, że masz mnie zaraz namawiać na turystykę wysokogórską albo połów ryb, ale traktuj mnie zwyczajnie. I nie wyobrażaj sobie, że się tu szarpię nad siły, żadne takie, mam drugą żonę, akurat pojechała do rodziny, ale jutro wróci. To jest Murzynka, ani młoda, ani piękna, ale bardzo dobra. Ożeniłem się z nią rok temu, bo strasznie chciała, więc co mi szkodziło. Opiekuje się mną cudownie!
— Przyznaję, że jest to dla mnie duża ulga. Nie mam w sobie pielęgniarskiego powołania, nie przyjmuję do wiadomości żadnych chorób i już się bałam, że będę tu musiała cackać się z tobą jak ze śmierdzącym jajkiem. Jak nie, to chwała Bogu. Wszyscy umrzemy i nie zawracajmy sobie tym głowy.
Bartek wyraźnie się ucieszył. Wyjął ręce spod głowy, wsparł się łokciami na poręczach, oderwał wzrok od morskich plenerów i spojrzał na mnie. Oczy miał te same co niegdyś, niebieskie, dobre, życzliwe.
— Cholernie jestem uszczęśliwiony, że cię zobaczyłem — powiedział ciepło. — A tak, między nami, jakim cudem…?
— Długa historia. Wcale nie wiedziałam, że to ty, pchałam się do tego jakiegoś Lewanda po informacje.
— Skróciłem nazwisko od samego początku, bo tak było wygodniej…
— No właśnie! Skąd się tu wziąłeś? Kiedy? Dlaczego? Jak to było?
Bartek znów przyjął poprzednią pozycję. Uśmiechnął się.
— Prawdę mówiąc, przez ciebie.
— O Jezu…
— No, ile miałem wtedy lat? Dziewiętnaście. Kochałem się w tobie do obłędu. Taki całkiem głupi nie byłem, dość rozumnie wyobrażałem sobie, że muszę zrobić wielką karierę, być sławny, bogaty i tak dalej, żeby ci czymś zaimponować. Żebyś mnie chciała…
Przerwałam mu z oburzeniem.
— Opamiętaj się! Na stare lata mówisz mi obelgi?!
— Nie, no coś ty! Nie miałaś polecieć na sławę i pieniądze, miałaś polecieć na człowieka. Chciałem być kimś, coś sobą reprezentować, coś dużego, a sława i pieniądze miały być sprawdzianem. Wartość człowieka powinna się w czymś ujawniać, tak uważałem. Jak będę genialny w ciszy ducha i w szałasie pod lasem, to niby skąd ty masz o tym wiedzieć? Przypomnij sobie, ceniłaś wielkie wartości wewnętrzne.
— No, owszem. Nawet mi to chyba zostało…
— No więc właśnie. A co ja mogłem? Muzyka, to było jedyne, do czego się nadawałem. I byłem odtwórcą, nie kompozytorem. Więc po złamaniu tej ręki trochę zgłupiałem. I uwierzyłem w dwie rzeczy. Jedna, to że mnie zagraniczni lekarze wyleczą, przypomnij sobie tamte czasy, co zagraniczne, to lepsze… A druga, że w Ameryce robi się kariery rozmaicie, byle się człowiek przytomnie postarał i zaraz góry przeniesie. Ustrój mi się nie podobał, więc nie miałem skrupułów…
Powstrzymałam się od komentarza, bo ten temat już dawno wątpiami na lewą stronę wywracał i budowlane słowa wypychał na usta. Morze miało na mnie zawsze zbawienny wpływ, popatrzyłam na zatokę.
— I co?
— Dałem się namówić na szwindel i z tym szwindlem wyjechałem.
— Uffff! — powiedziałam z ulgą. — Nareszcie!
— Co nareszcie?
— Po ten szwindel właśnie przyjechałam do Barta Lewanda.
Bartek zainteresował się i nieco zaniepokoił. Zatrzymał kiwanie fotela.
— Co masz na myśli?
— Zaraz ci powiem. Przyjechałeś do Kanady…
— Miałem w Kanadzie dalekiego krewnego. Pchałem się tu, bo myślałem, że mi pomoże.
— No więc właśnie. Przyjechałeś i sprzedałeś babci Domaniewskiej zabytkowy zegar…
— O, cholera…
— O tym zegarze właśnie chcę się od ciebie wszystkiego dowiedzieć. Dawne czasy, nawet jeśli go ukradłeś, nie szkodzi, przedawnienie. Co to w ogóle było? Bądź człowiekiem i opowiedz z detalami!
— Bo co?
— Bo afera się zrobiła głupia strasznie i ja jej nie rozumiem. Chcę wykryć, o co tu chodzi dokładnie. Opowiem ci wszystko, ale najpierw ty.
Bartek poprawił się na fotelu, odkopał podnóżek, sięgnął po szklankę z sokiem, pił przez chwilę, spoglądając to na zatokę, to na mnie.
— Nic się nie zmieniłaś — oznajmił wreszcie. — Ani zewnętrznie, ani wewnętrznie…
— Nie przesadzaj, wtedy miałam warkocze.
— I co z tego? Jesteś ta sama, nie masz wieku. Dobra, opowiem ci, chociaż teraz to oceniam jako przeraźliwe kretyństwo. A swoją drogą, nie do uwierzenia, afera, po tylu latach…?
— Po tylu. Wal!
Bartek odstawił szklankę. Wrócił do poprzedniej pozycji, tyle że bez podnóżka i patrzył nie tylko na zatokę, ale co jakiś czas i na mnie.
— Znałem jednego takiego, gówniarz, o rok czy dwa starszy ode mnie, też chodził trochę do szkoły muzycznej. Nazywał się Mundzio Talarski…
Wydałam z siebie świst jak stary parowóz, z tą różnicą, że mój świst był pełen ulgi, czego w parowozach na ogół się nie dostrzega. Bartek się zaciekawił.
— A co? Znałaś go?
— Pośrednio. Wiem o nim, ale nie mogłam się do niego dokopać. Jesteś bezcenny!
— Znaczy przydam ci się na coś? Bardzo dobrze. No więc ten Mundzio, bystry chłopiec, wykombinował sposób na forsę. Bystry musiał być wyjątkowo, bo piętnastu lat nie miał, jak już mu coś zaczęło przychodzić do głowy. I odwalił wielką robotę. Czytał mianowicie, czy może dowiedział się od kogoś, jak to różni poszukiwacze skarbów wyciągają stare wraki i znajdują na nich rozmaite drogocenności. Prędko sobie skojarzył i doszedł do wniosku, że nie potrzeba mu wraków, bo drogocenności ma bliżej. Od jednego jeńca wojennego dowiedział się o siedzibie jego generała czy może pułkownika, tego już nie pamiętam, rodzinna posiadłość, gdzie ten pułkownik zwoził łupy wojenne. To było na Ziemiach Odzyskanych. Łupów wywieźć nie zdążył, bo front za szybko nadleciał i wszystko zostało porządnie pochowane. No, nie tak całkiem porządnie… Mundzio zaraz wymyślił, że to nie mógł być wypadek odosobniony, front wszystkim zaszkodził, więcej tam pochowano, pogubiono i zostawiono i zaczął mocno węszyć. Krótko po wojnie chłopak, który się namiętnie interesuje klęską wroga i działaniami wojennymi, to było takie naturalne, że nikomu żadne podejrzenie do głowy nie przyszło. Trzeba przyznać, że o przesuwaniu się armii, różnych oddziałów, szczególnie intendentur niemieckich, Mundzio zdobył wiedzę olbrzymią, za speca mógł uchodzić. Zaimponował mi. Czekaj, bo się pogubię w kolejności… Zmarszczył brwi i zapatrzył się w przestrzeń. Wyjęłam papierosy.
— Dym ci nie zaszkodzi?
— Nic mi nie zaszkodzi — odparł Bartek, wzruszając ramionami. — To też pewna pociecha… Czekaj, już wiem. W momencie, kiedy się spiknął ze mną, wiedział już różne rzeczy. O tym generale od jeńca, to po pierwsze. Po drugie o jednym intendencie, który zwoził nieprawdopodobne rzeczy do gospodarstwa swojego ojca gdzieś na Mazurach… Ja już teraz nie pamiętam, gdzie to było, ale wtedy Mundzio mi pokazywał na mapie, pamiętam, że na Mazurach. Intendenta szlag trafił nagle, bomba trzasnęła w transport, a ojciec uciekł z gołymi rękami i utopił się w Zalewie Wiślanym. Po trzecie o jednym żołnierzu Wehrmachtu; kuśnierz to był z zawodu, który przez przypadek trafił na wywożony dobytek jakiegoś gestapowca, zabrał to sobie i zakopał w grobie na jakimś cmentarzu. Po czwarte o jednej babie; wdowa po jakimś junkrze, czy coś takiego, do której synowie, siostrzeńcy i reszta rodziny zwozili wszystko, czego dopadli. Podobno znajdowała się u niej… Nie wiem, może znajduje się do dziś dnia… Olbrzymia kolekcja starych sreber i starej porcelany, a także chyba starej biżuterii. Po piąte o jakimś generale SS, który coś tam zakopał w lesie. Po szóste o jednej leśniczówce… Nie, to był dworek myśliwski… Czekaj…
Napił się soku i przez chwilę szukał w pamięci. Milczałam, słuchając tego potwierdzenia podejrzeń. Bartek kiwnął głową do siebie.
— Już sobie przypominam dokładnie. Zainteresowało mnie wtedy, malownicza historia, więc zapamiętałem. Możliwe, że nawet wstrząsnęło mną trochę, chociaż Niemców przecież nie mogło mi być żal… To było tak, szedł transport czegoś, miało to być złoto w sztabach i antyki, stare zegary, klejnoty, numizmaty, naczynia różne, porcelana i tak dalej, wszystko wyłącznie metale, kamienie i ceramika. Żadnych obrazów, malarstwo zostało oddzielone. To było pod koniec wojny, ale front był jeszcze daleko. Dowodził tym transportem jakiś pułkownik i miał młodego adiutanta, a miało to wszystko jechać do Berlina. Po drodze zatrzymali się w pustym dworku myśliwskim, pułkownik z adiutantem poszli do lasu, po czym adiutant wrócił sam. Objął komendę, co powiedział żołnierzom, nie wiadomo, ale zadecydował, że dalej z tym nie jadą, kazał to ukryć na miejscu. Tuż obok było bagienko, małe, ale mocno zachłanne. Opakowane porządnie wory i skrzynie zatopiono w bagienku, połączone były łańcuchami, na końcu łańcuch już był jeden i został okręcony dookoła pnia drzewa, gdzieś nisko, między korzeniami. Potem adiutant wykonał następujący numer: przywieźli to wszystko dwiema ciężarówkami, żołnierzy było piętnastu czy szesnastu, już nie pamiętam, ale jeden mniej czy więcej nie robi różnicy. Jednego adiutant posadził za kółkiem w jednej ciężarówce, a resztę zagonił do drugiej. Ustawione to było na drodze w ten sposób, że najpierw stała ciężarówka z żołnierzami, miała odjechać, jako pierwsza, to taka leśna droga… Dalej, z jakie pięćdziesiąt metrów stał łazik, obaj z pułkownikiem nim przyjechali, a jeszcze dalej, za zakrętem i za krzakami stała druga ciężarówka z jednym kierowcą. Ta pierwsza już ruszała, ale adiutant nagle ją zatrzymał, posłuchał silnika, coś mi się nie spodobało, kierowcy kazał siedzieć, otworzył maskę, zaglądał, kazał mu wrzucić bieg, zamknął maskę, wrzasnął, że w porządku i jazda. Ciężarówka ruszyła, a on popędził do tyłu, do łazika. Żołnierze się nie oglądali, nie widzieli, że on leciał trzy sekundy, po czym padł w rowek koło drogi. Nastąpił wybuch, włożył chyba pod maskę odbezpieczony granat, a może nawet dwa. Nie zabiło wszystkich, ale wystarczyło, żeby ich całkiem unieszkodliwić. Adiutant poderwał się, poczekał na kierowcę z drugiej ciężarówki, który oczywiście przyleciał zobaczyć co się stało, zastrzelił go, poszedł do tamtych i podobijał wszystkich. Następnie, bez wielkiego pośpiechu, chociaż z pewnym wysiłkiem, potopił wszystkie zwłoki w bagienku, przyczepił łazika do drugiej ciężarówki i odjechał.
— I co? — spytałam z niesmakiem. — Opowiedział to wszystko potem Mundziowi? Czy też wtrąciły się duchy tych pomordowanych?
— Nikt się nie musiał wtrącać, bo to całe wydarzenie miało naocznego świadka. Jeden taki uciekł z transportu, jak go wieźli na roboty, wracał i ukrywał się po drodze właśnie w tym myśliwskim dworku. Śladów po sobie nie zostawił. Jak Niemcy nadjechali wymknął się i wlazł na drzewo. Miał nadzieję, że zaraz odjadą. Przesiedział na tym drzewie dwa dni i oglądał wszystko jak z loży w teatrze. Drzewo rosło przy drodze, na szczęście w pewnej odległości od miejsca wybuchu, więc uszedł z życiem. Potem wszedł do spółki z Mundziem i połączyli swoje wiadomości. Mam mówić dokładnie czy streszczać?
— Dokładnie. Streścić to ja sama potrafię.
— No więc wracając jeszcze do tego gościa na drzewie, to najważniejszej rzeczy nie widział. Mianowicie bagienka. Widział transportowanie pakunków, okręcanie łańcuchami i tak dalej, słyszał całe gadanie, rozumiał wszystko, wiedział o co im chodzi, ale nie widział, w którym miejscu utopili i o które drzewo okręcili łańcuch. Drzew tam rosło dużo. Z czasu, jaki im to zajęło, nic nie mógł wywnioskować. To była istotna sprawa, bo sama rozumiesz, co innego przyjść na gotowe, a co innego szukać…
Zatoka Świętego Wawrzyńca przestała lśnić i dopiero teraz zauważyliśmy, że zrobiło się ciemno. Bartek wstał z fotela i pozapalał lampy.
— Nie jesteś głodna?
— Nie zawracaj głowy. Chociaż dobrze, możemy coś zjeść, ale kolejno. Ty będziesz jadł, a ja ci będę opowiadała i odwrotnie. Tym systemem się zgadzam, inaczej wykluczone.
Zaproponowana metoda przypadła mu do gustu. Wspólnie zrobiliśmy coś w rodzaju kolacji i przystąpiliśmy do pożywiania się kawałkami. Bartek nie miał apetytu, jadł krótko.
— No więc to było to, co Mundzio wiedział w chwili, kiedy zaproponował mi spółkę. A zaproponował, bo miałem wyjechać, potem do tego wrócę. Przypuszczam, że nawet wiedział więcej, nie wszystko mi mówił, nie wszystko pamiętam, dość, że także miał mapy. Skąd je wyrwał, pojęcia nie mam, zdobywał je jakoś, kradł, żebrał o nie, odkupywał, różnie chyba było, ale miał dużo. Oczywiście starał się o sztabówki i na tych sztabówkach szukał wszelkich możliwych znaków. Był pewien, że na przykład to drzewo z łańcuchem adiutant sobie zaznaczył…
— Wcale nie musiał. Mógł je pamiętać oczami.
— Nie musiał, ale mógł. Miejsce, gdzie generał SS coś tam zakopał, było oznaczone. Bardzo niedokładnie, ale jednak. Na jeszcze dwóch sztabówkach znalazł jakieś rzeczy, które mu nie pasowały do oznakowań wojskowych, nie wiem, co to było, na innych nic nie znalazł, ale to też o niczym nie świadczyło. No i wymyślił, żeby zebrać te informacje, spenetrować miejsca, obmyślić sposoby i wszystko to wydobyć. Okazało się, że nie będzie to łatwe, ludzi na te Ziemie Odzyskane napchało się już dużo i cała impreza zrobiła się skomplikowana. W dodatku pojawiła się konkurencja. Wiesz, ja nie pamiętam już teraz dokładnie kolejności, to trwało parę lat, głównym problemem była dla mnie moja ręka, w każdym razie jakoś tak w tamtym czasie ten facet z drzewa, zabij mnie, nie przypomnę sobie, jak on się nazywał, dowiedział się, też nie wiem skąd, że ten piekielny adiutant żyje i ma zamiary podobne jak Mundzio. Oczywiście nie u nas żył, tylko w Niemczech, ale podobno do nas przyjeżdżał, na fałszywych papierach i pod fałszywymi pozorami.
— Dlaczego nie doniósł? Miałby go z głowy.
— Doniósł. Ale głupio doniósł, nie powiedział o masakrze ani o bagienku, nie chciał mówić o skarbach, tylko że to był esesman nie znanego mu nazwiska. Sprawdzono, adiutant się wyłgał bez trudu, nikt inny go nie rozpoznał, zdaje się, że w ogóle nie był w SS, tylko w Wehrmachcie, w dodatku miał podobno odmienioną powierzchowność. Zdaje się, że był rudy, ale nie wiem, przedtem czy potem. Ty w ogóle weź poprawkę na to, że ja coś mogę źle pamiętać albo pokręcić, to były emocjonujące lata…
— Biorę poprawkę. Ale na razie wszystko mi się zgadza.
— No to dobrze. Więc, wracając do rzeczy, Mundzio się zaniepokoił. Postanowił zniszczyć wszystkie informacje, zostawiając dostęp do nich tylko dla siebie. Wymyślił, żeby zrobić fotografie… Nie znam się na fotografice, nie wiem, co to miało być, ale z tego, co mówił, zrozumiałem, że chodzi o zdjęcia jakby dwuczęściowe, jedna część to mikrofilm, a druga coś innego. Zrobił to. To znaczy, niezupełnie mu się udało, z mikrofilmem coś nie wyszło, został za duży format, w dodatku któraś z tych części była sztywna, ani zwinąć, ani nic… Miał takiego przyjaciela od serca, do którego chyba stracił zaufanie, no, jakieś tam były komplikacje. Postanowił ukryć zdjęcie w obrazie. Nie było mnie już przy tym, później się dowiedziałem, że zamówił obraz u takiego jednego faceta, miał to być portret z fotografii, dał mu zagruntowaną deskę, na której przylepił to zdjęcie. Ten przyjaciel to załatwiał, ale odbierał potem ktoś inny i okazało się, że na obrazie jest co innego. To znaczy inna twarz, niż na fotografii. Mundzio się wtedy bardzo ucieszył, bo tamten jego fałszywy przyjaciel, czy jak go nazwać… znał twarz z fotografii i ta inna mogła go zmylić. Może ja trochę chaotycznie mówię…
— Doskonale cię rozumiem — zapewniłam go. — Sprawę portretu z fotografii znam z pierwszej ręki. I co było dalej?
— Dalej nie wiem, bo mnie już nie było, muszę się cofnąć. Jak ci już wspomniałem, Mundzio zainteresował się mną nie bez przyczyny. Po tej historii z ręką zarysowała się przede mną możliwość wyjazdu. Jeden z przyjaciół mojego ojca, też muzyk, dyrygent z Austrii, był u nas i chciał mi pomóc. Miał się postarać o badania i ewentualną kurację w Wiedniu, obiecał i obietnicy dotrzymał, ale trwało to dość długo. Miałem wyjechać legalnie i dlatego byłem dla Mundzia cenny. Sfinalizował się ten wyjazd w chwili największych Mundziowych komplikacji, on sam zresztą też miał w planach opuszczenie kraju. Wytłumaczył mi, że mam przed sobą leczenie i karierę, ale nikt za mnie przez całe życie płacić nie będzie, więc nie powinienem jechać z gołymi rękami. Dałem się przekonać bardzo łatwo, te amerykańskie możliwości założyły mi klapki na oczy…
Przeniósł się z powrotem na fotel, podłożył ręce pod głowę, popatrzył w ciemne okno i westchnął.
— Głupi szczeniak, pełen wielkich nadziei… Mundziowi zginęły wtedy jakieś mapy, wściekły był… Ale najważniejsza mu została. Znane miejsce, po tym jeńcu wojennym. Postanowiliśmy to wydobyć, bo wyglądało stosunkowo najłatwiej. Trzy dni nas to kosztowało, ostatnie chwile przed moim wyjazdem. Jechałem, można powiedzieć, w bagażu dyplomatycznym, samochodem, z jednym facetem z austriackiej ambasady, z wszystkimi papierami z klinik, ze szkół muzycznych i tak dalej, mogłem przewieźć co chciałem. I przewiozłem, bez żadnej kontroli celnej. W Austrii czekałem na niego dwa lata, przez dwa lata kotłowałem się po lecznicach, rehabilitacjach, bez skutku. Wreszcie Mundzio przyjechał.
— A co zrobiłeś z tym, co przewiozłeś?
— Nic. Nie było mi przez ten czas potrzebne, leżało i czekało na Mundzia. On też coś przewiózł, jakąś biżuterię, same drobne rzeczy, większych się bał. Był świeżo po studiach, jechał na rekomendację swojego profesora, na jakieś sympozjum, czy coś takiego, na krótko, dwa dni. Większy bagaż mógł się wydać podejrzany. Nie wziął także tego obrazu z fotografią. Prawie od razu się rozstaliśmy. Mundzio mi wyznał, że ma możliwości, znajomych ojca, jego ojciec też był prawnikiem, wybierze sobie najlepsze miejsce i tam się uda, gdzie mu będzie wygodnie. Wywiózł majątek, za taki jeden wisiorek dostał pięć tysięcy dolarów, wtedy za pięć tysięcy dolarów można było świat objechać dookoła. Podzieliliśmy ten mój przemyt i było fajnie aż do chwili, kiedy zostałem okradziony.
— Jak to, okradziony?
— Nie wiem. Jakoś idiotycznie. Miałem te rzeczy pochowane, mieszkałem w hotelu, wiesz, to jeszcze były naleciałości z kraju, lęk przed ujawnieniem, że się ma. Oczywiście miałem pieniądze, ale poszły na badania, kuracje, jakieś masaże, naświetlania, promieniowania, diabli wiedzą jeszcze, nie żałowałem sobie na to. W końcu powiedzieli mi, że za Atlantykiem są jednak większe możliwości, a ja się przecież i tak rwałem do Stanów albo do Kanady, więc zdecydowałem się jechać. Mundzia już nie było, wyjechał po tygodniowym pobycie. No i przy pakowaniu okazało się, że tych rzeczy nie ma. Zostało mi parę sztuk, w tym zegar, a resztę diabli wzięli i nawet nie mogłem stwierdzić, kiedy to nastąpiło. Nic nie zrobiłem, nie odważyłem się wzywać policji, pojechałem, ale czułem się zubożony, więc zacząłem od Kanady. Sprzedałem od razu to, co mi zostało, bo potrzebowałem pieniędzy na leczenie. Przyzwoici ludzie, nie ciągnęli ze mnie, z miejsca powiedzieli, że nie ma siły, pełnej sprawności ręki nigdy nie odzyskam. No i zacząłem tu żyć…
— Po pierwsze, jestem pewna, że okradł cię Mundzio — powiedziałam z wielką stanowczością. — O jego bogactwie krążyły legendy. A po drugie, co w rezultacie stało się ze zdjęciami? Jedno zostało w kraju, to wiem, ciekawe, kto je ukrył…
— Jego matka. Tak mi powiedział. Wyjazd wyskoczył mu nagle, nie zdążył zrobić żadnej skrytki, bał się tego swojego przyjaciela, więc zostawił matce i kazał schować. Matka uwielbiała go bezgranicznie.
— Schowała, trzeba przyznać, całkiem nieźle… A kto zabrał to drugie? To znaczy, tę drugą część?
— Nie wiem. Mówił, że on też nie wie.
— Zełgał!
— Nie wiem, ale chyba nie. Zły był taki, że chyba mówił prawdę. Powiedział, że musiał je oddać, bo to była cena jego wyjazdu, ale w czyje ręce się w końcu dostało, nie mam pojęcia.
Przegryzałam się przez chwilę przez te wszystkie informacje.
— Co za cholerna sprawa, tyle już wiadomo, a ciągle coś się czai po kątach — powiedziałam gniewnie. — Co za ludzie jeszcze tam byli…?
Bartek poprosił o wyjaśnienia. Kazałam mu przysiąc, że pary z gęby nie puści i opowiedziałam wszystko z wyjątkiem jednego. Nie przyznałam się do posiadania abstrakcji z mapą na plecach i zdjęcia, ukradzionego Finetce. Miałam ochotę jeszcze trochę pożyć.
Bartek żywo zainteresował się całym przedsięwzięciem.
— Z tego wynika, że pierwotny pomysł Mundzia nie poszedł w zapomnienie — rzekł w zadumie. — Myślisz, że te tak zwane skarby ciągle jeszcze poniewierają się po lasach? Nikt ich nie wygrzebał?
— Bardzo dużo wygrzebano z pewnością, trafiając przypadkiem. Jeśli na przykład coś było zamurowane w budynku, a budynek przechodził generalny remont… Ale nawet i przy generalnym remoncie nie wszystko odkrywano. Przypuszczam, że zostało tego jeszcze dosyć dużo. Czekaj, mam pytanie. Ciekawi mnie to bagienko z łańcuchem. Czy on, ten facet z drzewa, nie odnalazł po odjeździe szkopów właściwego pnia? Mówiłeś, że było tam pusto, mógł szukać do upojenia.
— Właśnie że nie. Zlazł z drzewa półprzytomny, nie miał tam nic do jedzenia, to była późna jesień, zimno. Owszem, obmacał parę drzew dookoła bagienka, no, ale wiesz, to nie basen kąpielowy. Nie domacał się, musiał wyjść z tego lasu, żeby nie umrzeć z głodu. Tak mówił i wydaje mi się, że mówił prawdę.
— Możliwe. Więc sam widzisz, nadzienie w bagienku zostało. A w Hochenwalde? To znalezisko, z którego pochodził zegar. Wydłubaliście stamtąd wszystko?
— Bardzo dużo, ale nie wiem, czy wszystko. Był z nami jeszcze jeden z pozostałych wspólników Mundzia, nie wiem ilu ich razem miał, jak on się nazywał… Czekaj… Nie pamiętam… No nic, dość że Mundzio dzielił to na trzy części. Trochę tego było zamurowane w piwnicy, trochę w takim sejfie za szafą, trafiliśmy przypadkiem, trochę na strychu, wśród zwyczajnych rupieci, pochowane po kufrach z zakurzoną makulaturą, a najwięcej w takiej stróżówce przy bramie, ukryte pod podłogą. Tamten trzeci zabrał głównie obrazy… Meble, oczywiście, musieliśmy zostawić, a były to piękne antyki, na przykład taka szafka inkrustowana masą perłową, zegar stojący, bardzo stary… Czy ty masz pojęcie, że się dał nakręcić i zaczął chodzić? Grał kuranty, zdumiewająco czysty dźwięk…
— Mógłbyś mi opisać to, co wziąłeś? — spytałam, sięgając do torby. — Tak ze szczegółami. Wszystko sprzedałeś?
— Jedna rzecz mi została — odparł Bartek, z rozbawieniem obserwując rosnący na stole śmietnik. — Naprawdę to wszystko jest ci potrzebne…?
Trafiłam wreszcie na zdjęcia i pośpiesznie wyciągnęłam powiększoną podobiznę rodziny Alicji. Podetknęłam mu pod nos.
— Było tam coś z tego? Nie patrz na ludzi, tylko na tę serwantkę na ścianie. Podobne?
Bartek z uwagą obejrzał zdjęcie, podniósł się bez słowa i wyszedł z pokoju. Po chwili wrócił. W rękach trzymał porcelanowy przedmiot.
— To mi zostało. Na pamiątkę. Akurat dorwałem pracę i postanowiłem ostatniej rzeczy nie sprzedawać, dopóki nie będę musiał. Jak widzisz, ocalała po dziś dzień.
Pośpiesznie wyciągnęłam z kosmetyczki lupę. Porównałam. Potem wręczyłam zdjęcie i lupę Bartkowi, następnie znów sama przyjrzałam się pilnie. Nie było wątpliwości, na stole stała sewrska sosjerka Alicji.
— To samo — powiedział Bartek, zaskoczony i zdumiony. — Głowę daję, kolorów nie widać, ale wzór, kształt, wszystko! Na litość boską, to ma właściciela?!
Westchnęłam ciężko.
— No ma. Przedawnionego, ale ma. Chociaż Alicja nie uznaje przedawnienia.
— W takim razie trzeba jej to zwrócić — zadecydował Bartek stanowczo. — Załatwisz to? Powiedz, że złodziej bardzo przeprasza.
— Nie będzie ci żal?
— Nie, już teraz nie. Z tego co mówisz wynika, że głupie pomysły niewydarzonych smarkaczy przekształciły się w ponure zbrodnie. Nieprzyjemnie mi na to patrzeć, lepiej się poczuję, jeśli choć jedna rzecz wróci na właściwe miejsce. Ale! A zegar? Nie uda ci się oddać i zegara?
— Własnej rodzinie musiałabym go z gardła wyrwać. Spytam Alicję, czy się upiera. Najchętniej odkupiłabym go od Elżbiety za pieniądze Mundzia. Nie wiesz, gdzie ten Mundzio teraz jest?
— Nie mam pojęcia, od tamtych czasów straciłem go z oczu. Czekaj, przypomniałam sobie, jak się nazywał ten trzeci wspólnik. Kozłowski!
— Co?
— Kozłowski się nazywał. Starszy był od nas, co najmniej dziesięć lat. Alfred mu było na imię. Też miał zamiar pryskać z kraju i też nie wiem, co się z nim teraz dzieje.
Przez moment miałam wrażenie, że Fredzio się tajemniczo rozdwoił, potem zdążyłam pomyśleć, że może tylko tak młodo wygląda, potem, że miał brata, potem szybko oceniłam brata jako nonsens, nikt nie daje dzieciom identycznych imion, wreszcie pomyślałam o ojcu.
— Nie miał on dzieci przypadkiem, ten Alfred Kozłowski? Bartek się zamyślił.
— Wiesz, że chyba miał. Tak mi się coś mota w pamięci… Miał chyba żonę i dzieci, jedno albo dwoje. Głowy nie dam, ale tak mi się wydaje. I teraz zaczyna mi się także wydawać, że to nie Mundzio kierował całą zabawą, tylko ten Kozłowski. Ale też ci nie ręczę, to są szalenie mgliste wspomnienia i mogę się mylić. Nieprzyjemny typ, nie lubiłem go.
Coraz więcej zaczynałam rozumieć i coraz lepiej układała mi się ta łamigłówka. Bartek zaproponował mi gościnę na dłużej, ale wyjaśniłam, że muszę wracać do rodziny, ponadto za dwa tygodnie do Polski. Nie nalegał, obiecał za to, że zadzwoni, jeśli przypomni sobie coś jeszcze. Potem zaś usiadł do pianina i zaczął grać.
Grał dla mnie, tak jak przed laty, stare, znajome melodie. Znów byłam piętnastoletnią dziewczynką na patykowatych nogach, z warkoczami okręconymi dookoła głowy, a przy pianinie siedział piegowaty, zakochany chłopiec. Na Zatoce Świętego Wawrzyńca połyskiwały w ciemnościach rozmaite światełka i serce mi się ścisnęło, kiedy pomyślałam, że nie ma siły, ten chłopiec już tu zostanie na zawsze…

*

— No i co? — powiedziałam do Alicji, stawiając na stole sosjerkę. — Twoja?
— Nie do wiary! — krzyknęła Alicja, biorąc ją do ręki i wpatrując się tak, jakby nie rozumiała, co widzi. — Wiesz, że jestem wstrząśnięta! Oczywiście, że moja! Skąd ją masz?! To znaczy, nie moja, tylko mojej ciotki. Skąd…?!
— Od złodzieja. Kazał cię bardzo przeprosić za rąbnięcie.
Alicja postawiła na stole sosjerkę i popatrzyła na mnie jak na wariatkę, niebezpieczną dla otoczenia.
— Oszalałaś? Mundzio mnie kazał przeprosić…?
— Jaki Mundzio, Mundzia na oczy nie widziałam, a szkoda. Jego wspólnik, mój wielbiciel z młodzieńczych lat. Okazuje się, że pośrednio byłam sprawczynią twojej straty.
Alicja zażądała szczegółowej relacji. Opowiedziałam wszystko, nie pomijając Finetki, przypuszczeń co do Gaci i nieszczęsnego Michałka. Michałek nią wstrząsnął, acz mniej niż sosjerka.
— Nawet mi go trochę szkoda — rzekła w zamyśleniu — Mundzio na jego miejscu sprawiłby mi przyjemność. Myślisz, że go zabili?
— Jestem pewna.
— Ale przecież świadkowie widzieli, jak sam się walnął…
— Kto widział? Finetka. Finetka by zaświadczyła, że sam się walnął, gdyby nawet w jej oczach podrzynali mu gardło. Jakiś kant tam zaistniał. Bruździł, bruździł i trzasnęli go wreszcie.
— I myślisz, że dlaczego?
— Cholera wie, ale obawiam się, że przeze mnie. Zalęgły się między nimi kontrowersje po obejrzeniu zdjęcia, reklama zamiast mapy. Mogli go podejrzewać o konszachty z kuśnierzem.
— Prędzej powinni podejrzewać tę głupią dziwę.
— Pewnie, ale ją mogą podejrzewać do sądnego dnia, żaden jej nie ruszy. Chyba, żeby nasłali babę, każda baba zabije ją chętnie.
— Rzeczywiście nic się nie zmieniła?
— Owszem, wypiękniała…
Popatrzyłyśmy na siebie. Uczucia nas wypełniały mniej więcej jednakowe. Alicja również znała niegdyś Finetkę.
Mruknęła coś pod nosem, przysunęła sobie sosjerkę i zaczęła ją na nowo oglądać. Powiadomiłam ją, że wybieram się bez szwedzkiej wizy do Malmø. Wzruszyła ramionami, wycieczka z Kopenhagi do Malm0 to było mniej, niż przejazd z Żoliborza na Służewiec.
— Pojadę z tobą, może sobie co kupię. Ale właściwie po co ci to? Zrozumiałam, że masz już wszystko, oba zdjęcia, chociaż każde w innym formacie. Chyba o to ci chodziło?
— No owszem, przede wszystkim o to.
— To co cię obchodzi ta cała reszta? Oddaj zdjęcia komu trzeba, albo schowaj sobie…
— … I poczekaj cierpliwie, aż cię przyjdą załatwić…
Sarkazm w moim głosie sprawił, że Alicja oderwała się od kontemplacji porcelany i spojrzała na mnie.
— Naprawdę myślisz, że to takie niebezpieczne?
— Jak dotąd, każdy kto miał coś wspólnego z tym małym duperelem dostawał w czapę. Mam być następna?
— No to oddaj temu, jak mu tam, Mateuszowi.
— Mateusza nie ma. Ciągle siedzi w Hiszpanii.
— No to tym jakimś w Ministerstwie Kultury. Tym, co grzebią w zabytkowym mieniu.
— Już się rozpędziłam, aż wizg za mną idzie.
— Dlaczego? — zniecierpliwiła się Alicja. — Ktoś to przecież powinien dostać, inaczej wszystko razem nie ma sensu. Czy ty nie stwarzasz trudności?
Podniosłam się, zajrzałam do lodówki, wyjęłam butelkę piwa i zdjęłam kapsel, w milczeniu rozważając sprawę. Usiadłam z piwem przy stole.
— Może i stwarzam, ale nie bez powodu. Pomijając obowiązki moralne wobec Mateusza, zależy mi na dwóch drobiazgach. Primo, nie życzę sobie, żeby tajemnicza siła przehandlowała te rzeczy na obcych rynkach dla własnych korzyści. Secundo, w tym samym stopniu nie życzę sobie, żeby tajemnicza siła ukryła wszelką wiedzę na ten temat, powodując całkowitą niemożność odzyskania dóbr, może zniszczenie czegoś, na przykład malarstwa. Albo porcelany, wytłuc można… I doprowadziła do sytuacji jak w ruskim banku — nie przepadnie, nie odbierzesz.
— Głupio — zgodziła się Alicja. — To znaczy, nie głupio mówisz, tylko głupio by wyszło. Rzeczywiście nie ma nikogo, kto by się tym zajął z sensem?
— Może i jest, ale ja go nie znam.
— A konserwacja zabytków?
— Konserwacja zabytków tym się zajmuje, co im dostarczysz. Sami po lasach i ugorach nie latają.
— No, a ministerstwo?
— A w ministerstwie właśnie węszę najgorsze. Coś mi się widzi, może się mylę, ale właśnie chcę sprawdzić… że tam tkwi taki, co zachachmęci wszystko. W nie znanych mi celach. Czekaj, weź pod uwagę, że może nastąpić sytuacja, w której ktoś pozornie właściwy, taki, no, opiekun tych rzeczy, ukryje także informacje o nich. Oba zdjęcia i tak dalej. Będzie to leżało w sejfie czy gdzieś tam, a niedobitki szajki, albo nawet dwóch szajek sukcesywnie i po cichutku będą to wygrzebywać. I jak się opiekun przecknie, czy też wymieni na innego, okaże się, że tam już nic nie ma.
— Nie przesadzasz? Tyle lat przetrwało. Jeśli przetrwało…
— Ale znów budzi wielkie nadzieje. Każdy wybuch zainteresowania stwarza nowe niebezpieczeństwo. Pomijając już wartości czysto materialne, ja się nie znam i wcale nie wiem, czy cała makulatura z tamtych czasów została odzyskana i zabezpieczona. Mogą tam tkwić różne dokumenty, mało interesujące dla złodzieja, ale bezcenne dla takiego tworu jak państwo. Tak się składa, że mnie na moim państwie zależy, głupie to, ale prawdziwe, i może na przykład życzę sobie, żeby żadna tajemnicza siła temu mojemu państwu nie przeszkadzała działać z sensem.
— Skąd ci coś takiego przyszło do głowy? — zainteresowała się Alicja.
— Przez radio słyszałam. Wyraźnie, jak byk, mówili, i to parę razy, że ministrowie nie mogli urzędować, sejm nie mógł rządzić, przemysł nie mógł pracować, bo wszystkim przeszkadzała jakaś tajemnicza siła. Nie wymyśliłam tego sama z siebie.
— I nie wiesz, co to za siła?
— Wiem. Wszyscy wiedzą. I co z tego?
Po namyśle Alicja przyznała mi odrobinę słuszności i wróciła do oglądania sosjerki.
— No dobrze, niech ci będzie. Proponuję, żeby do Malmø jechać pojutrze…
W Malmø znajdowała się Beata.
Między Kanadą a Danią zdążyłam być we własnym kraju. Powiększanie rozmaitych zdjęć już mi bez mała weszło w nałóg i jeszcze w dniu przyjazdu odwiedziłam fotografa. Czarną plątaninę, którą Finetka zastąpiła mój ząb, mogłam w trzy dni później rozszyfrować nawet bez lupy.
Nie było to arcydzieło fotografiki. Prześwietlone chyba, bo bardzo ciemne, a może po prostu było robione bez flesza i przedstawiało jakieś ciemne miejsce. Znajdowały się na nim gęste, suche krzaki, mnóstwo patyków, gałązek i zwiędłych liści, za którymi niewyraźnie majaczyło znane mi urządzenie. W gęstych zaroślach ukryta była zwyczajna studzienka rewizyjna z przykrywą, wystająca z ziemi na jakieś 25 centymetrów. Na przykrywie siedział Przemysław.
Zaledwie odrobinę szczuplejszy niż obecnie, chociaż niewątpliwie znacznie młodszy. Nie pozował do fotografii, twarzy było mu widać tylko część, ale poznałam jego sylwetkę i bardzo charakterystyczne osadzenie głowy. Kształt karku, linia włosów, ruch ramion, nie można było tego z nikim pomylić.
Finetka wpasowała mi się w brakujące miejsce bez żadnych luzów. Jasne, że to była ona, najpiękniejsza dziewczyna na świecie, grzęznąca w bagnie po ucieczce z domu, puszczana później na wabia po obcokrajowcach. Rudego Niemca przy jej boku widziałam na własne oczy, czarujący chłopak o włosach jak pożar lasu. Rzucał się w oczy, natknęłam się na nich na ulicy i najpierw zobaczyłam ten płomień na jego głowie, a dopiero potem Finetkę, wówczas świeżo zamężną. Więc to był ten zbrodniczy adiutant? Wiekiem pasował…
Telefon upartego rozmówcy z wiadomością dla Przemysława nie nasunął mi wówczas żadnych skojarzeń, zaczynałam go rozumieć dopiero teraz. Przemysław ukradł list chłopa o poniemieckich znaleziskach. Mateusz miał jakieś zastrzeżenia… Beata! Absolutnie i bezwzględnie potrzebna mi była Beata! Wożone po całym świecie zdjęcia prawie nie mieściły mi się już w torbie. Wywaliłam je wszystkie na tapczan Beaty, bo stół miała zastawiony malarskim ustrojstwem, i zażądałam oglądania. Beata, wyraźnie ucieszona moją wizytą, oderwała się od abstrakcji, w której ona widziała studium pod tytułem „Wyjście z mroku”, a ja widok na palący się port, i z pędzlem w ręku przystąpiła do przeglądu mojej prywatnej dokumentacji. Alicja została gdzieś w mieście, postanowiła odwiedzić znajomą.
— Przyjrzyj się — powiedziałam. — Interesuje mnie, czy nie zobaczysz gdzieś jakiejś gęby, którą kiedyś widziałaś. Potem zaczniemy się zastanawiać gdzie, kiedy i w jakich okolicznościach. Ja zrobię herbaty, a ty oglądaj.
— W tamtej szafce są filiżanki — poinformowała mnie Beata i machnęła pędzlem. — Zresztą sama znajdziesz wszystko, bo nie ma tu wielu możliwości.
Istotnie, pokój, w którym się urządziła, bardziej przypominał pracownię niż pomieszczenie mieszkalne. Wykończonych obrazów wprawdzie nie było, zdążyła mnie powiadomić, że sprzedawane są na pniu, ale za to były blejtramy, zagruntowane płótna, malowidła rozpoczęte, farby, rozpuszczalniki, modele, drugie sztalugi, liczne garnki z pędzlami i inne podobne utensylia. Jej egzystencja na marginesie twórczości ograniczała się do szafki, komody, tapczanu i elektrycznego czajnika. Służyło jej to wyraźnie, wyglądała kwitnąco.
Kiedy ustawiłam na stołku filiżanki z zaparzoną herbatą, wpatrywała się w jedno zdjęcie ze zmarszczoną brwią, dziubiąc się w brodę końcem pędzla. Myślałam, że ogląda Przemysława na studzience rewizyjnej, ale okazało się, że nie, do Przemysława jeszcze nie dotarła. Jej uwagę przykuły schodki w willi Fredzia i jedna noga w drzwiach. Wyciągnęłam z torby lupę i dałam jej bez słowa.
Po długiej chwili oderwała wzrok od zdjęcia i popatrzyła w okno.
— To jest but Przemysława — powiedziała zdecydowanie. — Import z Hiszpanii, kupione w Pradze czeskiej. Byłam przy tym. Wybierał z dwóch różnych par i wywarłam wpływ na jego wybór, pamiętam te buty doskonale. Co to ma znaczyć?
Nie umiałam odpowiedzieć na to jej pytanie tak na poczekaniu, chociaż nie czułam się nawet zaskoczona. Potwierdziła moje podejrzenia. Przemysław bywał u Fredzia, to on swoją wypróbowaną metodą znikał Darkowi sprzed obiektywu. Tkwił w aferze. Mało, tkwił! Nagle zrozumiałam, trzymał to wszystko w ręku! Na litość boską, co miał na celu…?!
— Słuchaj — powiedziałam trochę nerwowo. — Czy ja się nie mylę, że w gruncie rzeczy on nie leciał na pieniądze?
— Nie mylisz się — odparła Beata chłodno i z odrobiną wzgardy. — Niepotrzebne mu były pieniądze, bez nich też osiągał, co chciał. Na pieniądzach mu nigdy nie zależało.
— No więc na czym mu zależało, do diabła?! Po jaką ciężką cholerę wdaje się w te wszystkie kombinacje?! O co mu chodzi?!
— No jak to o co, nie rozumiesz? O władzę. Zyskać władzę, najlepiej taką potajemną, zza kulis, to jest dla niego jedyna rzecz w życiu naprawdę cenna. Mając władzę nad ludźmi, może mieć wszystko. Myślałam, że ci to wyłożyłam dosyć dokładnie, zresztą ty go przecież znasz…
Nie mieściło mi się w głowie. Generał Jezuitów, szara eminencja, Starzec z Gór, diabli wiedzą, co tam jeszcze. Kopnięty facet. Bóg raczy wiedzieć, co takiemu może strzelić do głowy!
— Po pierwsze, pieniądze na ogół dają władzę — zaczęłam ostrożnie.
— Nie u nas — przerwała Beata. — Na świecie owszem, tylko weź pod uwagę, jakie to muszą być pieniądze. U nas się tych miliardów nie zdobędzie.
— A gdyby…?
— To dla niego też na nic, choćby je miał, te miliardy, a do tego skarby sezamu i kopalnię diamentów. Nie umie się poruszać na świecie, nie zna języków, bez tych naszych dziwnych tak zwanych układów jest zupełnie bezradny. Nie umie operować pieniędzmi, tylko, boja wiem, jak to nazwać… manewrowaniem ludźmi, presją moralną, przywilejami, załatwianiem… O, załatwianiem! U nas się nie kupuje, u nas się załatwia. Zawsze się otrząsał z oburzeniem, kiedy można było coś zdobyć po prostu i zwyczajnie, drogo płacąc pieniędzmi. Nie godził się na to i próbował załatwiać, płacąc tanio. Przeważnie mu się udawało.
— Rozumiem. Czekaj. Po drugie… Myślisz, że dla własnego fijoła poszedłby na przykład na to, żeby zubożyć kraj?
Beata wzruszyła ramionami.
— Dla własnego fijoła poszedłby na wszystko… Oderwała wzrok od nieba za oknem i spojrzała na mnie.
— Ja już teraz nie przesadzam — powiedziała żywo. — Nienawidzę go ciągle, ale mogę się zdobyć na obiektywizm i nienawidzę go, można powiedzieć, obojętnie, chociaż to się kłóci jedno z drugim. Proszę cię bardzo, mogę mu nawet przyznać jakieś zalety, chociaż twierdzę stanowczo, że są to zalety pozorne. Sedno leży w tym, że on się czuje pępkiem świata. Mentalność Kalego. Cokolwiek by uczynił, nie może to być niewłaściwe, bo on postępuje słusznie, nawet gdyby przez to całą ludzkość szlag trafił. Zaraz by się okazało, że to ludzkość była winna, a nie on. Wyciągnij sobie z tego wnioski.
Wyciągnęłam. Nawet się nie wysilałam, same wyszły. Za żadną cenę nie mogłam pozwolić, żeby oba zdjęcia dostały się do rąk Przemysława…
— Kiedyś wchodziły w grę jakieś skarby — ciągnęła Beata w zadumie, znów patrząc w okno. — Nie wiem dokładnie, co to było, miał je na oku, czy wiedział gdzie są, czy coś w tym rodzaju. Przez przypadek chyba się domyślam… Robił tajemnicze miny, bo jakiś sukces osiągnął, ale oczywiście nic konkretnego nie powiedział. A jak wysunęłam przypuszczenie, które chyba było słuszne, rozzłościł się na mnie okropnie. Bo, rozumiesz, ośmieliłam się odkryć kawałek jego tajemnicy i też coś wiedzieć…
— Jakie skarby? — przerwałam podejrzliwie.
— Jakieś poniemieckie. Wszystko poniemieckie kolekcjonował pazernie, a najbardziej by go uszczęśliwiła lista szpiegów osiadłych. Spałby na niej i nikomu nie pokazał i ho ho, jaką by miał władzę nad tymi ludźmi. Dokumenty… przeczytałby, on jeden i już by wiedział więcej od wszystkich! Obłęd, mówię ci.
— Ja też bym chciała wiedzieć więcej od wszystkich — powiedziałam stanowczo. — Lepiej mi powiedz, co to za przypuszczenia wysunęłaś i co ci się udało odkryć. Możliwe, że mi będzie pasowało.
Beata znów poniechała oglądania pleneru. Przechyliła się przez tapczan, wetknęła pędzel w garnek, usiadła wygodniej i sięgnęła po papierosy.
— To już stara historia. Przytrafiła się wtedy, kiedy wyjechałam pierwszy raz, z Henrykiem, to znaczy z moim mężem. Mieszkaliśmy w Stuttgarcie. On wynajął dwa pokoje w willi u jednych takich, których znał, i trząsł się, żeby im się nie narazić, bo to było bardzo tanio. A w dodatku zaprotegował nas do nich jego zwierzchnik, więc sama rozumiesz. Kazał mi się też zasługiwać, ordnung musiał być, aż się niedobrze robiło, i tryb życia musieliśmy prowadzić bogobojny.
Żadnych hałasów, żadnych spóźnień na posiłki, wszystko co do minuty, oni rzeczywiście byli trochę puknięci na tym tle. A ja usiłowałam pracować. To też było źle widziane, kobieta powinna zmywać garnki i glansować podłogę, a jak już nic nie ma do zrobienia, czyścić mężowi buty. To nie jest przenośnia. Więc miałam problemy i pracowałam w dziwacznych godzinach, przeważnie wieczorami, żeby ukryć fakt, że w ogóle pracuję, pomagałam wtedy przy projektowaniu różnych ekspozycji. Na szczęście Henryk był skąpy i chciwy na pieniądze, w gruncie rzeczy aprobował moją pracę i pomagał mi ją ukrywać. Wracałam do domu bardzo późno, przeważnie ostatnim autobusem, nazywało się, że odbywam wieczorne spacery dla zdrowia. Henryk powinien był mi towarzyszyć, bo samej niebezpiecznie, więc udawał, że go nie ma w domu i tak dalej. Same komplikacje to były.
— Fijoł — zawyrokowałam z naganą.
— No pewnie, że fijoł — zgodziła się Beata. — Ale co ci poradzę, tak było. No i kiedyś ten ostatni autobus mi uciekł. Kawałek przejechałam z moim zwierzchnikiem, a resztę na piechotę. Do domu dotarłam po dwunastej i zaczęłam się przekradać od tyłu. Od frontu nie mogłam, bo okna ich sypialni wychodziły na front i latarnie się tam paliły, mogliby mnie zobaczyć, więc zaczęłam przełazić przez ogródki. Mieliśmy pokoje na parterze właśnie od tyłu, wiedziałam, że Henryk zostawi okno uchylone, przez to okno wejdę i będzie z głowy. Musiałam zacząć z dość dużej odległości, inaczej się nie dało, taki układ topograficzny… A to wszystko, było identyczne. Te cholerne domki, ogrodzenia, ogródki, furteczki, absolutnie jednakowe, do tego stopnia, że w dzień trafiałam tam tylko po kolorze, a i to musiałam sprawdzać numer. Spróbuj w ciemnościach odróżnić czy coś jest niebieskie, czy zielone. Oczywiście w tych wszystkich żywopłocikach, murkach, trawniczkach z miejsca straciłam orientację i nie miałam pojęcia, do którego domu powinnam się pchać. No więc zaczęłam macać po oknach, czy któreś nie jest uchylone, na parterze tam na ogół zamykali okna, więc uchylone mogło być tylko nasze, a ciemno było wszędzie. W końcu wydało mi się, że już się chyba doczołgałam, chciałam pomacać szyby i w tym momencie zrobiło się światło. Wiesz, taki blask z okna padł na trawnik akurat przede mną i trochę ten ogródek oświetlił. Okazało się, że ktoś w oknie odsunął kotarę. Okno było otwarte, odsunięte, one tam są przesuwane. Jak sobie pomyślałam, że mogłam je pomacać i zacząć włazić przez nie obcym ludziom do domu, aż mi się kolana ugięły. Jakiś człowiek stanął w tym oknie tak, że nie mogłam się ruszyć. Nie wiedziałam, gdzie patrzy i bałam się, że mnie zobaczy, więc przykucnęłam za krzakiem tuż przy murze, pomyślałam, że przecież nie będzie tak stał do rana…
— Mam nadzieję, że było lato?
— Lato, całe szczęście i ciepło. No i podsłuchałam wszystko, co oni tam mówili. Chyba ich było trzech, tak mi się wydawało. Nic mnie nie obchodziło co mówią, ale słuchałam z konieczności, a niemiecki znałam dobrze. A mówili coś takiego… Nie zacytuję ci już, nie pamiętam tak dokładnie, ale pamiętam sens. Jeden mówił, że ma jakieś informacje, ale czegoś tam nie zdobył, mam wrażenie, że chodziło o mapy. Ten w oknie spytał, czy wiadomo, gdzie jest naczynie z Inflant, czara czy kielich, czy coś takiego, a któryś z pokoju odpowiedział, że gdzieś w okolicy Spiegelborg. Ten w oknie był tam chyba najważniejszy, powiedział, że po wykorzystaniu należy wszystko niszczyć, aby nikomu nie wpadło w ręce. Coś, jakaś duża ilość czegoś, ukryta jest tak dobrze, że nikt przypadkiem nie trafi, a oni będą mieli dokładną inwentaryzację. We właściwej chwili pójdą na gotowe. Któryś w pokoju zaniepokoił się, czy Heinrich się nie wygłupi i zastanawiali się, czy tego Heinricha nie należałoby zabić i mówili o tym w taki sposób, że dreszcze mi po plecach latały. Potem zaczęli sobie coś pokazywać, że jakieś paki są tutaj albo tutaj i ten z okna wrócił do pokoju, żeby też patrzeć. Wykorzystałam to, przelazłam na czworakach pod samą ścianą i więcej już nie słyszałam, ale potem skojarzyło mi się z gadaniem Przemysława i zgadłam, że to jakieś coś, to są pozostałości poniemieckie na Ziemiach Odzyskanych. Wiesz, co to jest Spiegelborg? Spręcowo. Taka miejscowość na północ od Olsztyna. Specjalnie sprawdziłam, jak mnie ta jego tajemniczość zdenerwowała. Wysunęłam przypuszczenie, że szuka tego samego, co ta niemiecka szajka, i też pewnie chce zabić Heinricha, na co wpadł we wściekłość i urządził mi przesłuchanie, stosując tortuty moralne. Musiałam mu wszystko dokładnie powtórzyć, co wtedy słyszałam i jeszcze zrobił mi awanturę, że nie za dobrze pamiętam.
— W tym miejscu mu się nie dziwię, też bym ci chętnie zrobiła awanturę — westchnęłam. — Jakieś nazwiska tam nie padły?
— Padły, dlaczego nie? Ten w oknie nazywał się Alfred Bock.
— Skąd wiesz?
— Dwóch ze środka powiedziało równocześnie „Alfred chodź tu” i „panie Bock, niech pan popatrzy”. I on poszedł patrzeć. Więc chyba Alfred Bock to on, nie?
— Chyba on. Alfred? Zdumiewająco popularne imię… Zastanawiałam się przez krótką chwilę. Beata umiała milczeć.
Miałyśmy dużo wspólnych znajomych i przez wszystkie ubiegłe lata zdołałam się przekonać, że byłam jej jedyną powiernicą. Do nikogo innego nie powiedziała ani jednego słowa o Przemysławie, nikomu innemu w ogóle nie zwierzała się z niczego. Postanowiłam wtajemniczyć ją w sprawę.
W skupieniu wysłuchała mocno streszczonego opisu afery i obejrzała podobiznę studzienki rewizyjnej, udekorowanej Przemysławem. Z miejsca dopasowała go do sprawy, razem z Finetką.
— Nie potrafię ci powtórzyć wszystkiego — oznajmiła. — To nie były żadne konkrety, to były tysiączne aluzje, niuanse, podteksty, atmosfery i wrażenia. Ale wiesz, ilość przechodzi w jakość. Jestem granitowe pewna, że po pierwsze on w tym siedzi i chce uzyskać wiedzę na ten temat. Trzymać to w ręku nie po to, żeby wydobyć, tylko po to, żeby czuć swoją pełnię władzy. Nie wykluczam, że zamierza gdzieś tam czatować i niech tylko kto przyleci z łopatką, już go nie ma. Samo szczęście. A po drugie, masz rację, to jest ta dziewczyna, której zapomnieć nie może i ona chyba znów go chce wykantować. Jestem pewna, że ona dobrze wie co robi i przypuszczam, że zaproponuje mu spółkę. A może już zaproponowała…
Zadzwonił telefon. Alicja poinformowała mnie, że wraca natychmiast, ponieważ dostała od znajomej jakieś rośliny, które trzeba od razu wsadzić w ziemię. Nie mogą czekać do wieczora. Zapewniłam ją, że w Malmø nie zabłądzę i wrócę wodolotem o takiej porze, żeby zdążyć na ostatni pociąg. Niech sobie jedzie i nie zwraca na mnie uwagi.
Beata przeczekała telefon, zacięta i żywo poruszona.
— Nie masz pojęcia, jak ja strasznie chcę, żebyś mu przeszkodziła w tym osiągnięciu — powiedziała z pasją. — Uważaj na ministerstwo, on ma tam jakieś tajemnicze chody. Nie wiem, czy nie wykołował tych facetów z konserwacji zabytków, nie wiem, czy nie ma chodów także gdzieś w milicji. W prokuraturze, w partii, w MSW. Będzie udawał mecenasa sztuki, wielkiego tropiciela, asa wywiadu, Pana Boga…
— Opanuj się, ja to wszystko wiem — przerwałam z niesmakiem. — Też sobie znajdę chody w milicji, a ministerstwo ominę szerokim łukiem. Niepokoi mnie druga strona.
— Jaka druga strona?
— Ktoś przecież utopił tego Michałka w jeziorze w Barry’s Bay, nikt we mnie nie wmówi, że sam się trzasnął, ktoś zabił kuśnierza, ktoś wykończył Gobolę… Do tylu wyliczam, ale to bez znaczenia, nawet jeśli zabijali się nawzajem, ostatni został przy życiu. Nie wierzę, żeby Finetka własną ręką odwalała mokrą robotę, ona nie z tych pracowitych. Nie wiem co on ma, ten ostatni, jakie informacje zdobył, w jakiej jest fazie i co zamierza, rozumiesz, może on już tam leci z tą łopatką, a ja się nie rozszarpię na sztuki i nie będę wszędzie pilnować. Ten Bock na przykład… W jakim on był wieku?
— Nie wiem. W ciemnościach nie było widać, ściśle biorąc, widziałam tylko jego cień na trawniku. Nie młody chłopiec i nie zramolały staruszek. Coś pośredniego.
— Między trzydzieści a pięćdziesiąt. Może już zdechł do tej pory.
— Nie robił wrażenia takiego, który by miał szybko zdechnąć — odparła stanowczo Beata i natychmiast uwierzyłam jej bez zastrzeżeń. Rozważałyśmy sprawę dalej. Heinricha rzeczywiście zabili, to był przecież kuśnierz Hill, chociaż odczekali ładne parę lat. Przemysław nie mógł mieć z tym nic wspólnego, wyjazdów z kraju unikał jak zarazy, nigdy nie chciał skorzystać z zaproszeń i propozycji Beaty. Chyba że pośrednio, przez Finetkę. Ale pomiędzy nim a Finetką musiała istnieć kontrowersja, on twardo siedział w Polsce, a jej były potrzebne pieniądze gdzieś w świecie… Alfred Bock wydawał mi się coraz bardziej podejrzany. Spytałam Beaty, czy nie miał przypadkiem rękawiczki na lewej ręce, odparła mi na to, że na cieniu nie było widać. Ze zdenerwowania zerwała się z tapczanu, chwyciła pędzle i pacnięciami w płótno dawała ujście uczuciom. Wyszła jej doskonała abstrakcja.
Prawie biegiem dopadłam ostatniego pociągu do Birkerod.
Ciemność w domu Alicji nie zdziwiła mnie wcale, pomyślałam, że pewnie uchetała się w ogrodzie i wcześniej poszła spać. Miałam klucz, cichutko otworzyłam drzwi, weszłam do przedpokoju i z miejsca wlazłam na coś dużego i miękkiego. Przykucnęłam i pomacałam to coś, robiło wrażenie kupy szmat. Ostrożnie przelazłam dalej, natknęłam się na krzesło, ominęłam je i zastanowiłam się, które światło zapalić. Kuchennego nie chciałam, bo blask z niego padał wprost na drzwi pokoju Alicji, a z reguły zostawiała je uchylone. Pomyślałam, że najlepsze będzie to nad kanapą, skierowałam się w lewo do wyłącznika na ścianie i od razu mnie zastopowało. Pod nogami poczułam kolejną kupę czegoś, co zaszeleściło papierami. Zdenerwowało mnie to w końcu, zrezygnowałam z przyzwoitości, obmacałam stół, dotarłam do ściany i zapaliłam najbliższą lampę.
W pierwszej chwili zaparło mi dech i odebrało mowę. Czegoś takiego u Alicji jeszcze nie widziałam. W korytarzyku leżały na podłodze wszystkie ubrania z szafy, w salonie bezładne kupy papierów z półek i szuflad tworzyły malownicze stosy, kuchnię zaścielały liczne artykuły spożywcze, częściowo w opakowaniach, a częściowo luzem, wysypane z otwartych puszek i pękniętych toreb, na nich poniewierały się garnki, patelnie i skorupy naczyń. Spróbowałam otworzyć drzwi do następnego korytarza, nie dało rady, zapierały się na czymś. Zrezygnowałam i ostrożnie obeszłam mieszkanie wokoło, przez salon i następny pokój. Wszędzie wyglądało podobnie. W moim pokoju nie było gdzie nogi postawić, bo szuflady dwóch komód zostały wyjęte i opróżnione prostą metodą odwrócenia do góry nogami. Drzwi do korytarzyka, których nie mogłam otworzyć, zastawione były zdjętymi ze ściany obrazami i zawalone górą proszku do prania. Do atelier zajrzałam po drodze, wyglądało jak rumowisko.
Umysł miałam wciąż jeszcze otumaniony poprzednimi, wielogodzinnymi rozważaniami, więc w pierwszej chwili, otępiała kompletnie, zdziwiłam się, czego ona tu, na litość boską, mogła szukać…? Zaraz potem przeraziłam się śmiertelnie. Boże jedyny, coś się musiało stać, gdzie ona się podziała, nie poszła przecież spać w czymś takim…!
Przedarłam się przez pobojowisko z powrotem do jej pokoju, na wszelki wypadek zapukałam do uchylonych drzwi i zajrzałam. Alicji nie było, a pokój nie różnił się od reszty mieszkania.
Wspomnienie poprzednio oglądanych bałaganów podniosło mi włosy na głowie. Jak oszalała rzuciłam się do poszukiwań. Znajdę tu gdzieś jej trupa…? Może jeszcze żyje…! Kretynka bezdenna, lekceważyłam niebezpieczeństwo…! Piwnica…! Ogród…!
Potykając się o rozwalone mienie Alicji, pozapalałam wszystkie światła. Lampa nad drzwiami oświetlała ogród do połowy, ciemną resztę przeszukałam, przyświecając sobie zapalniczką. W atelier o mało nie zleciałam ze schodów do piwnicy, przedostałam się do nich po jakichś pudłach. Usiłowałam zaglądać pod wszystkie stosy, jęcząc przy tym i rozdzierającym głosem wzywając zwłoki Alicji, żeby się odezwały. Nie znalazłam jej nigdzie, uświadomiłam sobie za to, że drzwi do atelier zastałam szeroko otwarte, weszłam z ogrodu bez przeszkód, o ile tak można określić przełażenie po wszystkich szufladach olbrzymiego biurka. Coś mi błysnęło, popędziłam na zewnątrz, po drodze sprawdzając komórkę i śmietnik.
Samochodu pod wiatą nie było.
Wróciłam do domu, żeby na czymś usiąść, bo nogi się pode mną uginały. Pomyślałam o telefonie. Leżał od ścianą na kupie papierów i nawet działał, ale nic mi z tego nie przyszło, bo nie mogłam wymyśleć, gdzie trzeba zadzwonić. Na policję…? Do pogotowia…? Do rodziny, do jakichś znajomych…? Nie miałam numerów. Notes Alicji ze wszystkimi numerami znajdował się gdzieś w tych wszystkich śmieciach, nie było szans go znaleźć, a co i w jakim języku zakodowała w telefonie, nie miałam pojęcia. Przypomniałam sobie nagle, że ma tam Marzenę, Marzena mieszka wprawdzie dość daleko, ale zna duński, niech podzwoni…
Padłam na kolana przy telefonie. Myląc się ze zdenerwowania po raz trzeci wypukiwałam Marzenę, kiedy przed domem usłyszałam samochód. Rzuciłam słuchawkę, depcząc po własnym żakiecie od kostiumu, wypadłam z mieszkania, furtki o mało nie wyrwałam z zawiasów. Na moment oślepiły mnie reflektory.
Volvo Alicji wjeżdżało właśnie pod wiatę. Zatrzymałam się na słupku, patrzyłam bez tchu, usiłując dojrzeć, kto siedzi w środku. Silnik umilkł, światła zgasły i z drugiej strony samochodu wysiadła Alicja. Zobaczyła mnie od razu, bo iluminowany dom za moimi plecami jaśniał potężnym blaskiem.
— Cały kuper mam rozwalony! — oznajmiła z radosną i zupełnie niezrozumiałą satysfakcją.
— Matko rodzona moja… — wyszeptałam słabo i chyba trochę niewyraźnie, bo mięśnie twarzy miałam jakoś dziwnie zesztywniałe. Widocznie przedtem zaciskałam zęby.
Alicja obeszła samochód w koło i zatrzymała się z tyłu.
— Popatrz. Coś pięknego!
Obezwładniona ulgą, otumaniona doszczętnie i na niepewnych nogach podeszłam do niej. Bagażnik był pogruchotany, zderzak zgięty, tylne światła rozbite. Alicja patrzyła na to dumnie i z wyraźną, mściwą radością.
— Na miłosierdzie pańskie — powiedziałam odrobinę już głośniej, wyraźniej i z ciężkim rozgoryczeniem. — To jest cud boski, że ja tu nie umarłam na serce…
Alicja oderwała się od kontemplacji bagażnika i ruszyła ku domowi.
— A co — zainteresowała się życzliwie. — Zobaczyłaś ten bałagan?
— Idiotka. Niech szlag trafi bałagan. Ja tu szukałam twojego trupa!
— Co ty powiesz? Nie przyszło mi to do głowy. Bardzo cię przepraszam, że tu nigdzie nie leżałam… O, to aż tak? Może przez taras łatwiej?
— Łatwiej. Nie, nie łatwiej, ale tamtego deptać szkoda. Co to wszystko ma znaczyć?!
— Zaraz ci opowiem. Zdaje się, że to ty miałaś być, wszystko przez ciebie. Czekaj, może uda nam się zrobić kawy…?
Obie kuchnie, mikrofalowa i elektryczna, okazały się nienaruszone, działały bez zmian. Filiżanki w suszarce do naczyń ocalały, rozbite były tylko te z szafki. Kawy zostało pół słoika, znalazłam resztkę cukru w torbie i połamane herbatniki. Alicja ścierką zgarnęła z krzesła coś białego, sól, albo mąkę, nie chciało nam się tego próbować.
— Porządni ludzie, nie zostawili otwartej lodówki — pochwaliła. — Zaraz bym ją musiała rozmrażać. Czekaj, może tam jest coś do jedzenia? Głodna jestem.
Przekonanie, iż apetyt straciłam na zawsze i bezpowrotnie, minęło mi zdumiewająco szybko. Fabrycznie opakowane produkty spożywcze były w ogóle nietknięte. Uporządkowałam stół, Alicja powyciągała z porozwalanych stosów talerze i sztućce. Jedząc kolację na ruinie mieszkania, zaczęła wreszcie opowiadać.
— Dwóch opryszków tu było. Wcale o tym nie wiedziałam, bo przyjechałam i poszłam prosto do ogrodu, żeby wsadzić te kwiatki od Karin. Potem jeszcze coś robiłam i dopiero jak chciałam podsypać trochę nawozu, poszłam po niego do atelier. I wtedy ich zobaczyłam. Zdaje się, że oni mnie też.
— Włamali się?
— A po co się mieli włamywać? Okazuje się, że atelier zostawiłam otwarte. I całe szczęście, bo jeszcze by mi zepsuli zamki u drzwi. Weszłam tam, to znaczy nie weszłam, tylko stanęłam w progu, bo wejść się nie dało, a oni obaj tam byli, jeden na dole, a drugi na schodach u góry. Trochę mnie to zirytowało.
— I co?
— Nic, chciałam ich zapytać, co tu właściwie robią, ale nie zdążyłam, bo jeden z nich, ten na dole, mnie uprzedził. Zapytał, gdzie u diabła jest pani Hansen. Zdziwiłam się i powiedziałam, że to ja jestem pani Hansen i o co im chodzi. Ten na dole popatrzył na tego na górze, ten na górze pokręcił głową i ten na dole powiedział, że nie. Nie jestem pani Hansen. Gdzie jest Alice Hansen i co ja tu robię. Zdenerwowali mnie chyba, bo z jakiej racji ktoś obcy ma decydować, kim ja jestem! Są tu gdzieś nożyczki?
Pomacała pustą półeczkę, rozejrzała się z roztargnieniem i zaczęła dydolić nożem róg foliowej torebki z sosem tatarskim. Sięgnęłam do torby i wyciągnęłam moje nożyczki do zielska.
— Masz, to lepsze. I co dalej?
— Dalej zaczęłam już być zła, bo się zmęczyłam w tym ogrodzie i krzyż mnie bolał, więc powiedziałam, że Alice Hansen to właśnie ja, możliwe, że trochę nieprzyjemnym głosem i wypraszam sobie takie niezapowiedziane wizyty. Ten na górze powiedział, że niech ona przestanie opowiadać te bzdety, on wie lepiej. Powiedział to po niemiecku, czego zupełnie nie zauważyłam, i dalej zaczęłam się z nimi kłócić na zmianę, po duńsku i po niemiecku. Na to wlazła mi do ogrodu Grażynka.
Zdziwiłam się.
— Wlazła do ogrodu? Przecież Grażynka się ciebie boi!
— Boi, ale usłyszała głosy i chciała mi tylko powiedzieć, że u kupca są flance, których dawno szukałam. Wołała mnie, ale ja na nią nie zwróciłam uwagi, wcale jej nie widziałam, bo stałam tyłem. Wściekła już byłam i upierałam się, że ja to ja, a oni upierali się, że nie. Grażynka ich pewnie wystraszyła, bo ten na dole odepchnął mnie i wylazł z atelier, a ten na górze wycofał się do mieszkania. Rozwścieczyło mnie to okropnie, leciałam za tym z dołu, on uciekł na taras, zatrzymał się i wrzeszczał, że on mi jeszcze pokaże, odechce mi się podszywać pod Alicję Hansen. Poczułam, że mnie za chwilę szlag trafi i przypomniałam sobie, jak mi radziłaś w takim wypadku czymś rzucić. No więc rzuciłam tym, co miałam w ręku. A w rękach trzymałam akurat skrzyneczkę ze śmieciami, cebulki to były takie, które chciałam przebrać, niosłam je właśnie do atelier. Walnęłam tym w taras. A tam leżała stara żarówka. Zmieniałam wczoraj żarówkę nad drzwiami i położyłam ją, żeby potem wyrzucić, ale zapomniałam. Przypadkiem trafiłam w tę żarówkę, zobaczyłam ją w momencie, kiedy ta skrzyneczka już leciała, nie zdążyłam się powstrzymać i huknęło jak z armaty, akurat temu idiocie pod nogami. Zaczął uciekać, a ja leciałam za nim.
— Po co, na litość boską?!
— A bo widzisz, przedtem wykrzyczałam, że mogę mu udowodnić, że ja to ja i chciałam pokazać prawo jazdy. I wyobraź sobie, zdążyłam się zastanowić, że prawo jazdy mam w torebce a torebkę zostawiłam w samochodzie i jeszcze mi ją złośliwie ukradną. Nie wiem, gdzie był ten drugi, chyba się zaplątał w mieszkaniu, możliwe, że próbował od środka otworzyć drzwi, w każdym razie jeszcze go nie było…
— Mogło go długo nie być — przerwałam z satysfakcją. — Wyobraź sobie, przełazi przez to wszystko, dopadł drzwi i zaczął się z nimi szarpać. Nie wyszło mu, klamki na tarasie nie znalazł, możliwe, że musiał lecieć z powrotem i wyjść przez atelier. To musiało potrwać, nie ma siły.
— Zawsze uważałam, że z moich zamków będzie jakiś pożytek…
Zamek w drzwiach wejściowych Alicji odznaczał się kilkoma specyficznymi cechami. Po pierwsze zacinał się, po drugie otwierał się odwrotnie, a po trzecie nie było do niego dostępu. Umieszczony był tak jakoś dziwnie, że do przekręcenia skrzydełka potrzebne były obie ręce i w dodatku należało to robić w kucki. Obie byłyśmy już do niego przyzwyczajone, ale osoba obca mogła mieć kłopoty. Drzwi na taras natomiast otwierały się z największą łatwością, klamka do nich jednakże ukryta była pod bujnym kwieciem, zwisającym spod sufitu i póki się tych pnączy nie odgarnęło, drzwi robiły wrażenie nieotwieralnych. Złoczyńca rzeczywiście napotkał duże problemy.
— Chciałam zdążyć przed nim ze względu na tę torebkę — ciągnęła Alicja, wyciskając cytrynę nad sałatką z krabów. — Więc możliwe, że trochę tłoczyliśmy się w furtce. Poza tym ciągle byłam zła, wcale mnie to walenie w taras nie ułagodziło. Uparłam się udowodnić mu, że to ja mam rację i koniecznie chciałam pokazać to moje prawo jazdy. On leciał do swojego samochodu, przypuszczam, że to jego, stał zaparkowany na ulicy, nie przed samym wejściem, tylko bardziej w stronę kupca. A ja go chciałam zatrzymać, żeby poczekał. W połowie drogi zreflektowałam się i zawróciłam po torebkę. Wsiadłam i w tym momencie wyleciał ten drugi. Pomyślałam, że mi uciekną i postanowiłam ich gonić.
— Czy zwariowałaś zupełnie? — spytałam ze zgrozą.
— Przypuszczam, że tak. Wyprowadzili mnie z równowagi kompletnie. Ale dotychczas jeszcze nikt mi nie zarzucił, że nie jestem sobą. I w dodatku upierać się przy tym, bezczelnie i na chama…!
— A gdzie się podziała Grażynka?
— Nie mam pojęcia. Ja w ogóle nie wiedziałam, że ona jest.
— To skąd wiesz teraz, że była?
— Powiedzieli mi.
— Kto?
— Policja. Mam ci opowiadać po kolei, czy od końca?
— Po kolei. Wsiadłaś. I co dalej?
— I wystartowałam. Do tyłu oczywiście. Byłam zdenerwowana, więc wystartowało mi się jakoś tak dość ostro. Oni ruszyli w tej samej chwili, akurat byli za mną i trafiłam ich kuprem. Mnie się nic nie stało, volvo to porządny samochód, ale ich trafiłam w przód i mam wrażenie, że im to zaszkodziło. W przód, ale z boku, rozumiesz…
— Rozumiem. I co?
— I zatrzymali się w żywopłocie sąsiada naprzeciwko. Zdenerwowałam się jeszcze bardziej, ale w gruncie rzeczy byłam zadowolona, że teraz będę mogła im pokazać to moje prawo jazdy. Możliwe, że miałam atak zaćmienia umysłu, zdarza się. Oni nie wysiedli od razu, zdaje się, że byli trochę oszołomieni, dopiero po dłuższej chwili zaczęli wyłazić, z tym że prawe drzwi mieli zablokowane, a lewe w żywopłocie. Więc to trochę trwało. A potem, mam wrażenie, że chcieli odjechać moim samochodem, bo jeden zaczął mi wyrywać z ręki kluczyki, ale w tym momencie nadjechała policja.
— Wszystko do tej pory było mniej więcej normalne — oceniłam. — Ale to zakrawa na cud. Skąd się wzięła policja? Dwadzieścia lat tu bywam i ani razu nie widziałam policjanta. Taki zbieg okoliczności jest w ogóle niemożliwy.
Alicja zaczęła macać po stole w poszukiwaniu papierosów.
— Kto ci powiedział, że to był zbieg okoliczności? Nic podobnego. Wezwano ich.
— Kto? Przestań macać, papierosów tu nie było. Nie wiem gdzie są, może masz w torebce albo weź moje.
— Nie wiem, gdzie położyłam torebkę. O, jest jeden!
Spod szafki w przedpokoju wygrzebała połówkę papierosa. Rozejrzałam się po podłodze pod stołem i znalazłam drugą.
— Masz już zapas. Mów dalej. Kto wezwał policję?
— Sąsiad. Ten obok. To znaczy syn sąsiada, ten chłopak, którego kiedyś posądziłam, że przyszedł coś ukraść, pamiętasz?
— Pamiętam. I co?
— Wyobraź sobie, że on wszystko słyszał. Wycinał suche gałązki w ich ogrodzeniu i słyszał co się u mnie działo od samego początku. To jest Duńczyk, uważał, że tu wybuchła jakaś potworna awantura i wyobraził sobie, że ktoś na mnie napadł. Jak walnęłam tą skrzynką, przypominam ci, że huknęło, poleciał dzwonić po policję i nadjechali akurat w odpowiednim momencie. Zabrali wszystkich do komisariatu, syna sąsiada też. I dopiero tam zaczęła się polka. Słuchaj, oni naprawdę myśleli, że Alicja Hansen to wcale nie ja, tylko ktoś inny i coś mi się widzi, że myśleli, że to ty.
— Ciekawe, skąd ci się bierze taki pomysł — powiedziałam zgryźliwie. — Nie przesadzaj może ze mną, nie wszystko ja. Zaczynasz mnie przeceniać.
— Wcale nie. To wynikło z ich gadania. Nie rozmawiałaś tu z kimś, jak mnie nie było?
— Niewykluczone. Bo co?
— Bo jeden z nich twierdził, że tak. Był tu, widział mnie i rozmawiał ze mną, w zeszłym roku na jesieni, ale to wcale nie byłam ja, tylko taka blondynka. Pytał ją, czy to ona jest pani Hansen, a ona powiedziała, że tak. Przyjrzał się jej porządnie.
Przypomniało mi się nagle.
— O, cholera! Czekaj, masz rację! Był tu taki, czekałam na ciebie… Myślałam, że mnie pyta, czy tu mieszka pani Hansen, więc zgodnie z prawdą powiedziałam, że tak. Przyniósł kopertę.
— Jaką kopertę?
— Z prospektami. Pamiętam. Otworzyłaś, oglądałaś te prospekty reklamowe, nic tam nie znalazłaś interesującego. Leżała potem tu, na stole.
Alicja jakby się zawahała.
— I myślisz, że teraz leży gdzie…?
— Kota masz? — spytałam grzecznie.
— No rzeczywiście, może jeszcze się znajdzie… Więc sama widzisz, że to miałaś być ty.
— Wcale nie ja. Miałaś być ty, tylko powinnaś była wyglądać jak ja. I co dalej? Jak oni to wszystko wytłumaczyli?
— Nijak. Niesłychanie mętnie. Byli uprzejmi i skruszeni, przepraszali mnie na klęczkach, mówili, że to była okropna pomyłka i chętnie mi wynagrodzą wszystkie straty. Żebrali o przebaczenie. Dali mi czek.
— Jaki czek?
Alicja zachichotała jadowicie.
— Taki, że opłaciłoby mi się, gdyby częściej mnie brali za ciebie. Albo ciebie za mnie, wszystko jedno. Mogłabym za to kupić nowy samochód, ale nie kupię, bo mój jest bardzo dobry.
— Jesteś pewna, że ma pokrycie?
— A jak? Masz mnie za kretynkę? Policja sprawdziła, bo ich o to poprosiłam. Zadzwonili do Danske Bank na dworcu głównym i tam powiedzieli, że tak, zrealizują w każdej chwili. Od czego w końcu mają komputery? Zrobiłam zastrzeżenie, żeby suma została na koncie dopóki nie podejmę pieniędzy, nawet gdyby ktoś to konto chciał zlikwidować. Jutro przeleję na swoje. Ale czekaj, bo to nie koniec, ja byłam ubezpieczona. Ubezpieczenie mi wypłaci za zniszczone rzeczy, już tu był przedstawiciel…
— Kiedy, na litość boską?!
— No, co ty myślisz, przecież ta szopka zaczęła się o czwartej! Policji się to wszystko wydało podejrzane, przyjechali tu ze mną, ściągnęli faceta z ubezpieczeń, zrobili protokół, czy jak to się tam nazywa i ustalili, że mam nie sprzątać od razu, tylko poczekać do jutra. Jutro znów ktoś tu przyjdzie, mam odkładać na bok zniszczone rzeczy, wyceni się je i dostanę odszkodowanie. Bardzo mi się to podoba. Mogę wziąć sprzątaczkę, za sprzątaczkę też mi zapłacą, przy okazji zrobię generalne porządki.
— Nie do uwierzenia, że jedna moja pogawędka z obcym facetem przyniosła takie korzyści — powiedziałam ze zdumieniem. — Chwałaż Bogu, bo już myślałam, że same będziemy odwalać tę robotę…
— Więcej korzyści, niż ci się wydaje — oznajmiła Alicja triumfująco i podniosła się, żeby wstawić wodę na następną kawę. — Czekaj, bo to jeszcze nie koniec. Ja im nawet byłam gotowa przebaczyć jak już uwierzyli, że ja to ja, ale syn sąsiadów im się przysłużył. Był świadkiem i przekazał swoją wersję, z której wynikło, że to są straszne zbiry. Jego zdaniem, napadli na mnie okropnie brutalnie, chcieli mnie zamordować i jeszcze usiłowali pobić mnie na ulicy. Potem, jak już im rozwaliłam samochód. Policja ich na wszelki wypadek zatrzymała co najmniej do jutra, wzięli od nich odciski palców, zabrali im dokumenty i ja je widziałam. Pokazali mi, żeby się upewnić, czy rzeczywiście ich nie znam. Wiedziałam już, że to chodzi o ciebie, więc na wszelki wypadek zapisałam sobie ich nazwiska.
— O nie! — powiedziałam stanowczo. — Teraz już znajdziesz tę torebkę, nawet gdybym jej sama miała szukać do rana. Czekaj, wchodziłyśmy przez taras…
Znalazłam jej torbę na fotelu przy kwiatkach. Alicja postawiła kawę na stole i od razu zaczęła szukać papierosów. Znalazła je na szczęście dość szybko, zapaliła i przystąpiła z kolei do szukania zapisków.
— Czekaj, a czy wyjaśnili, dlaczego zrobili tu taki bajzel? — zainteresowałam się.
— Trudno to nazwać wyjaśnieniem. Jeden twierdził, że ze zdenerwowania, bo nie było pani Hansen. A drugi najpierw mówił, że szukali czegoś, co pani Hansen od nich pożyczyła, a potem się wyparł pożyczonego i twierdził, że to się tak zrobiło przypadkiem. Tu coś potrącił, tam się potknął i tak jakoś wyszło.
— Co za brednie! I policja w to uwierzyła?
— Skąd, przecież ci mówię, że wydali im się podejrzani. No, mam!
— No?
— Ten co stał na schodkach nazywa się George Bergel, a ten na dole Alfred Bock.
— Jak…?!!! — wrzasnęłam okropnie.
— Alfred Bock. A co…?
— Jezus Mario! Domyślałam się, czego szukali, ale jeszcze miałam nadzieję, że się może mylę! Chryste Panie, Alicja, wyjedź gdzieś! Do Australii, na Hawaje, do Władywostoku!!! Ja nie chcę cię mieć na sumieniu!!!
— Wariatka — powiedziała Alicja spokojnie. — Przecież już się przekonali, że ja, to nie ty. To znaczy ty, to nie ja. A chodziło im o ciebie.
— Nic podobnego! O ciebie! Mówiłam ci przecież! Wśród nich krążą plotki, że te wszystkie fotograficzne materiały ma jedna baba w Danii. Robiła zdjęcia równocześnie z nimi! Zapamiętali cię, jak pstrykałaś na bani!!!
— O, cholera — powiedziała Alicja i popatrzyła na mnie niepewnie. Zamęt w moim umyśle przewyższył znacznie bałagan w mieszkaniu.
Co prawda już od wiosny, od rozmowy z Mentalskim, obawiałam się o Alicję, ale moje obawy były niezdecydowane i złagodzone nadzieją, że skoro przez tyle lat miała spokój, to i nadal nie będą się czepiać. Przyczepili się. Dlaczego teraz? Coś się musiało stać, skoro nagle postanowili odnaleźć drugą połowę mapy. Rozumiałabym, gdyby zdobyli pierwszą, ale przecież pierwszą ukradłam Finetce… A może właśnie dlatego nie wiedzą gdzie jest pierwsza, więc chcą zawładnąć drugą, żeby nikt ich nie mógł złożyć do kupy… I nie popuszczą, dopóki będą myśleli, że Alicja to ma!
— Mogę jechać do Kalifornii — powiedziała Alicja wspaniałomyślnie. — Chociaż wolałabym na Grenlandię, ale o tej porze roku tam się już robi chłodno. Myślisz, że naprawdę powinnam się zacząć ukrywać?
— Wolałabym, żeby cię zamknęli w więzieniu — wyznałam szczerze. — Wiedziałabym, że jesteś bezpieczna. Pojęcia nie mam co zrobić, bo alternatywą jest rozgłoszenie, że ja to mam.
— To mi się wydaje nieprawdopodobne, żeby nikt o tym nie wiedział — oznajmiła Alicja podejrzliwie. — Jakim cudem mogą się tego nie domyślać? Plączesz im się pod nosem przez cały czas…
— I szukam. Widać, że szukam, a skoro szukam, znaczy nie mam. Logiczne, nie? Osoby, które wiedzą, że mam, potrafią, jak widać, całkiem nieźle milczeć.
— Co to za osoby?
— Mateusz, Maciek i ty. I nikt więcej, bo nawet Robertowi nie powiedziałam.
— Tajemnica, którą zna więcej niż jedna osoba, przestaje być tajemnicą, nie do pojęcia, że tu się uchowała… Poza tym, wydaje mi się, że masz już wszystko. Powinni cię zabić.
— Żebyś pękła. Ale to świetnie, sama widzisz własny wniosek! Oni myślą, że to nie ja, tylko ty! I co, jak ci się zdaje? Przypadkiem nie powinni cię zabić?
— Może masz rację — przyznała z lekkim oporem Alicja. — Chyba rzeczywiście powinni. To co teraz?
— Teraz to ja bym poczekała na tę urzędową sprzątaczkę, bo mnie to całe pobojowisko trochę rozprasza…
Relację o napadzie na Alicję uzyskałam także od drugiej strony. Grażynka, jak się okazało, obejrzała wszystko do końca. Alicja stanowiła wprawdzie dla niej coś w rodzaju groźnego bóstwa, ale to nie pozbawiło jej spostrzegawczości. Wedle jej opinii, to nie Alicja była ofiarą, tylko ten jakiś obcy człowiek, który usiłował uciec i opędzał się wszelkimi siłami. Alicja walnęła go w odcisk czymś, co wybuchło, przeraziła go do szaleństwa, potem leciała za nim, szarpała go za odzież, próbowała zatrzymać i pchała się przemocą do jego samochodu, wykrzykując coś po niemiecku. Grażynka niemieckiego nie znała. Biedny człowiek bronił się jak mógł i też na tym źle wyszedł, bo w końcu rozbiła mu samochód. Wycelowała bezbłędnie i nikt w Grażynkę nie wmówi, że nie uczyniła tego specjalnie.
Przed policją lojalnie ukryła swoje spostrzeżenia i przyświadczyła, że była to napaść na panią Hansen, ale swoje wie. Nikomu nie powie, bo cześć dla bóstwa i nieopanowany lęk przed nim zamykają jej usta na mur i na wieki.
Po tygodniu w domu Alicji zapanował porządek, jakiego dawno nie było. Podzieliłyśmy się papierami, ja segregowałam tematycznie wszystko co po polsku, ona zaś w innych językach. Ilość uległa wprawdzie niewielkiemu zmniejszeniu, ale jakość stanęła na wysokim poziomie. Elegancko poukładane kupy wyglądały wręcz wzorowo. Sprzątaczka działała na terenie już oczyszczonym z lektury, co miało wyraźny wpływ na tempo naszej pracy; Najbardziej ucieszyło Alicję całkowite opróżnienie szafek kuchennych. Wszystkie gromadzone tam od ćwierćwiecza artykuły spożywcze uległy zniszczeniu i nareszcie miała miejsce na nowe.
— To tak samo jak z tobą — wytknęła mi, kiedy pozwoliłam sobie na nietaktowną uwagę, że można to było powyrzucać już dawno. — Czy ja wyrzucam twoją herbatę? Nie wymawiając, zostawiłaś tu także swoją kukurydzę i coś tam jeszcze. Każdy coś zostawia, tu herbata, tam kakao, a ja tych świństw nie używam. O, ten skamieniały ser to jeszcze po Elżbiecie, od dziesięciu lat leży. Ja takiego nie jadam, bo śmierdzi perfumami.
Powstrzymałam krytykę, zgodziłam się, że tysiąc osób, goszczących w jej domu przez 25 lat mogło mieć różne grymasy i położyłam uszy po sobie. Żółte coś, podobne do jaglanej kaszy, zostało po Małgosi, a zaschnięte na kamień daktyle po Pawle. Oko można było nimi komuś wybić, jak nic.
W trakcie porządków udało nam się zastanowić, o czym właściwie świadczy rodzaj zniszczeń. Czego szukali? Zgodnie z moją teorią powinni byli szukać mapy na celuloidzie, stanowiącej plecy abstrakcji pana Seweryna.
— Te półki są głębokie — powiedziała Alicja, włażąc na przenośne schodki i zaglądając do opróżnionej szafki. — Myśleli, że może leży płasko na półce i po prostu wygarnęli wszystko. Potłukło się i wysypało samo.
— W szafach też — przyświadczyłam. — Wywalili całą odzież, żeby wygodnie zajrzeć do środka. To samo papiery, prawie wszystkie mają duży format. No i obrazy…
— No właśnie, zdjęte wszystkie — westchnęła Alicja i zlazła ze schodków. — Pradziadek ma urwany sznurek, pewnie szarpali. Jestem pewna, że szukali czegoś dużego i płaskiego, bo nie wyrzucili kwiatków z doniczek.
— Najwięcej trudności musiało im przysporzyć atelier. Nie wierzę, że przeszukali je dokładnie!
— Moim zdaniem nie przeszukali go wcale. Dopiero zaczęli, do piwnicy w ogóle nie dotarli. Ogólnie biorąc, zachowali się idiotycznie, gdybym chciała przeszukać czyjś dom, poczekałabym, aż ten ktoś wyjedzie…
Zwróciłam jej uwagę, że właśnie wyjechałyśmy do Szwecji. Poza tym możliwe, że zamierzali tę panią Hansen na przykład porwać albo przydusić, żeby zdradziła kryjówkę. Czekali aż wróci do domu i czas oczekiwania skracali sobie penetracją pomieszczeń.
— No to dlaczego mnie nie porwali? — spytała Alicja z pretensją.
— Jak to dlaczego, bo to nie byłaś ty! Czekali na panią Hansen, a przylazła całkiem inna baba. Zaczęła się awantura, potem zobaczyli Grażynkę, bardzo możliwe, że zamiary im po prostu nie wyszły. W końcu mało ważne, czego chcieli, ważne, co zrobią teraz.
— Teraz? — zastanowiła się Alicja. Odstawiła ocalały talerz na półkę i obejrzała się na mnie. — Mogę ci powiedzieć. Teraz im wreszcie przyjdzie do głowy, że to nie ja, tylko ty i wezmą się za ciebie. Jeśli można ci radzić, jedź do Australii…
— Wolałabym do Kalifornii…
— Albo nawiąż te swoje ulubione kontakty z milicją. Jak wiesz, ja za nimi nie przepadam, ale ty na ogół nie masz oporów. Dziwię się, że do tej pory trzymasz się od nich z daleka. Nie uważasz, że sama nie dasz temu rady?
— Uważam. Ale mam problem.
— Co ty powiesz? Tylko jeden…?
— Jeden jest główny. Afera zrobiła się międzynarodowa. Trupy leżą po dwóch stronach Atlantyku…
— Naprawdę myślisz, że jeszcze leżą? — zainteresowała się gwałtownie Alicja. — Sądziłam, że już ich zabrali? Do kostnicy na przykład.
— Nie rozpraszaj mnie. Leżą nie leżą, powinien się w to włączyć Interpol. Przestępstwami w zabytkach i dziełach sztuki Interpol się owszem, zajmuje, międzynarodowymi zbrodniarzami chyba też. Ale tu się to jakoś głupio podzieliło, rozumiesz, my swoje, Kanada swoje, związku nie widać. Jednostronnie jest to w ogóle nie do rozwikłania. Musiałabym powiedzieć wszystko od początku, a bez Mateusza nie mogę, bo mu świnię podłożę.
— Zadzwoń do niego.
— Dzwoniłam, nie ma go. Pojechał gdzieś na urlop, nie wiem gdzie, może do Japonii. Czekaj… Żeby Interpol się włączył, potrzebne jest coś dużego, jakiś potężny przemyt, co najmniej Tycjana, rabunek chociaż Mony Lizy albo odnalezienie skarbu Merowingów…
— Koło Zielonej Góry?
— To niezbędne, sprawa musi wejść na nasze ziemie. Nie upieram się przy Merowingach…
— Na nasze ziemie, zdaje się, weszła już dość dawno…
— Czekaj, może ja niejasno mówię. Jeżeli tam jest tylko nasze, to kogo to obchodzi, najwyżej Związek Radziecki i Bułgarię. Ja bym chciała, żeby to były rzeczy z Drezna, z Rzymu, z Florencji, z Luwru…
— Nie masz przypadkiem trochę wygórowanych wymagań?
— Może i mam. No dobrze, niech to będzie ze Zgierza, ale niech to ktoś przemyca! Niech wybuchnie afera; wygrzebane pod Mrągowem i sprzedane w Wiedniu…!
— Chyba zupełnie oszalałaś! — zdenerwowała się Alicja. — Mało ci jeszcze tych rzeczy sprzedawanych w Wiedniu?!
— Ale nic nie wybuchło…
— Spróbuj sprzedać bombę. Jest szansa.
— Głupia jesteś, bardzo dobrze wiesz, o co mi chodzi. Jak to zrobić, żeby całością imprezy zainteresować Interpol? Tylko wtedy unieszkodliwią tę dwuczłonową szajkę razem z konkurencją i nikt nie zdoła zrobić żadnego cichego szwindla. To bym sobie życzyła osiągnąć i wtedy się uspokoję. Poradź mi, jak to zrobić.
— Już powiedziałam. Idź do milicji. To od ciebie samej słyszałam, że tam się podobno trafiają przyzwoici ludzie…

*

Milicja już na mnie czekała.
Musieli mieć sitwę z kontrolą paszportową, bo przyleciałam późnym wieczorem, a kapitan Legowski zadzwonił zaraz nazajutrz o dziewiątej rano. Grzecznie spytał, czy zechcę przyjść dobrowolnie możliwie jak najszybciej, czy też trzeba będzie wysyłać po mnie umyślnych z kajdankami. Wolałby nie, bo kajdankami wprawdzie dysponują w obfitości, ale trochę brakuje im ludzi. Uwzględniłam kłopoty kadrowe MO i zgodziłam się przybyć za godzinę.
Nie wiadomo właściwie po co, tak sobie, z łaski na uciechę, bez sensu i całkowicie beznadziejnie wykręciłam numer Mateusza. Kiedy odezwał się w słuchawce, zbaraniałam tak, że przez długą chwilę nie mogłam sobie przypomnieć, jaki mam do niego interes. Na szczęście Mateusz na amnezję nie cierpiał.
— Gdzie się podziewasz, rany boskie, dzwonię na okrągło, zrezygnowałem z Bombaju, żeby tu na urlop przyjechać, a ciebie nie ma! Co się dzieje, mów zaraz! W jakiej fazie jesteś?!
— Wykończeniowej — odparłam w skrócie. — Nie masz czego żałować, w Indiach jest okropny klimat. Wysłałam list, tam jest wszystko!
— Żadnego listu nie dostałem.
— Jeszcze nie zdążył dojść, wysłałam go tydzień temu, z Kopenhagi.
— Dokąd?!
— Do Hiszpanii.
— Nie wymagasz chyba, żebym teraz tam wracał w celu przeczytania korespondencji. Powiedz może coś bezpośrednio…
— Za godzinę muszę być na milicji. Nie, teraz już tylko za trzy kwadranse. Cicho bądź, niech ci powiem najważniejsze…
Przekazanie mu informacji w olbrzymim skrócie zajęło mi dwie minuty. Mateusz milczał nieco dłużej. Zaniepokoiłam się.
— Halo, jesteś tam? Rozłączyło się, czy umarłeś?
— Nie dziwiłbym się — powiedział Mateusz z goryczą. — Będę czekał na ciebie od jedenastej przed tą komendą. Aż do skutku.
— Po co? Ja trafię do domu…
— Nie wątpię. Ale po pierwsze dowiem się od razu, czy cię w ogóle wypuszczą, co nie wydaje mi się stuprocentowo pewne. A po drugie, jeżeli nie mam utonąć przy brzegu, powinienem wiedzieć tyle samo, co ty. Liczę na to, że zdążysz mi przekazać szczegóły, zanim ktokolwiek zada mi jakieś pytanie. Będę siedział w samochodzie, niebieski renault.
Poradziłam mu jeszcze, żeby umówił się z żoną, niech mu przyniesie obiad w dwojakach, po czym odłożyłam słuchawkę.
Kapitan Legowski powitał mnie bardzo uprzejmie, usiadł za biurkiem i przyjrzał mi się wzrokiem trochę sierotki Marysi, a trochę bazyliszka. Zainteresował mnie z miejsca, przyjrzałam mu się wzajemnie i czekałam co będzie. Nic nie mówiąc, pogrzebał w szufladzie i położył przede mną malutki negatyw w przezroczystej torebce.
— Może mi pani powiedzieć, co to jest? Matko jedyna moja…
— Mój ząb — powiedziałam po chwili, usiłując opanować oszołomienie. — Na litość boską, skąd…?!
— Nie! — zaprotestował kapitan Legowski natychmiast i bardzo stanowczo. — To pani mi powie, skąd, do czarnej ospy, bo cholera to za mało, ten pani ząb wziął się u faceta, który utopił się w kanadyjskim jeziorze! Już różne rzeczy w życiu widziałem, ale te koszmary, które pani wyprawia…!
— Zaraz, spokojnie. Niech zbiorę myśli… Ja go tam sama zostawiłam, wszystko panu wyjaśnię, tylko jakim cudem mógł go mieć Michałek…?
— Jaki Michałek?
— Lataj. Ten utopiony. Michał Lataj…
Widać było bardzo wyraźnie, jak kapitan Legowski stara się z całej siły stłumić rozmaite uczucia i zaprezentować opanowanie, godne władzy wykonawczej. W ogłuszeniu trochę źle słyszałam, ale chyba jednak zgrzytnął zębami. Dwa razy odetchnął głęboko.
— Czy to znaczy, że pani wie, kto tam się u nich utopił?
— Pewnie, że wiem, To znaczy, przypuszczam, że wiem. Rozpoznałam go na fotografii w gazecie. Osobiście go nie znałam, chociaż… Nie tak, zdaje się, że jednak poznałam go i osobiście, pod szafą leżał w naturze…
Kapitan Legowski na moment zamknął oczy, otworzył je, powstrzymał jakieś słowa, które już miał na ustach i pomamrotał cichutko.
— Po kolei — zarządził. — Najpierw ząb. Zostawiła go pani. Co to znaczy? Skąd go pani w ogóle miała?
— Z rentgena. Robiłam kiedyś zdjęcie i nosiłam je przy sobie…
— Przecież to było dziesięć lat temu!
— No to co?
Kapitan jakby się zachłysnął.
— Na miłosierdzie pańskie… Kto nosi przy sobie przez dziesięć lat stary ząb…?!!!
— Ja. Bo co? Poza tym wcale nie stary, młodszy ode mnie. Pętał mi się gdzieś tam w kosmetyczce i nie zwracałam na niego uwagi. Różne rzeczy noszę i okazuje się, że bywają przydatne. Nie rozumiem, co pana tak dziwi.
— Dziwi… — powiedział słabo i pokiwał głową. — Dziwi… No tak, troszeczkę mnie to dziwi…
Zdenerwowałam się.
— Mogę panu zaraz pokazać, co mam w torebce. Sama jestem ciekawa. Nie mam czasu bezustannie robić generalnych porządków. Niech pan w ogóle przestanie zajmować się głupstwami, ząb, wielkie rzeczy, nosiłabym pewnie i płuca sprzed dwudziestu lat, gdyby nie to, że mają za duży format…
— I wątrobę — powiedział kapitan dziwnym głosem. — I żołądek i może jakie kości…
— Kości oddaję psom moich dzieci — skorygowałam z godnością i poczułam, że coś jest chyba niedobrze. Pogawędka nam schodzi na niewłaściwe tory…
Mniej więcej po pięciu minutach zdołaliśmy wrócić do tematu. Oszołomienie trochę mi przeszło, a kapitan opanował miotające nim tajemnicze emocje. Pogodził się z moim zębem i zajął się nieszczęsnym Michałkiem.
Opisując mu przebieg tej wybrakowanej znajomości i kanadyjskie wydarzenia, wciąż czułam, że coś mi nie gra. Jakoś mi ta rozmowa obchodzi sedno rzeczy dookoła i nie tam jestem, gdzie powinnam. Zwłoki zwłokami, dla milicji element niewątpliwie istotny, ale przecież niemożliwe, żeby nic więcej nie wiedzieli i żeby nie ruszyły ich okoliczności towarzyszące…
— Goboli nie zabiła pani z całą pewnością — powiedział nagle kapitan Legowski po krótkiej chwili milczenia. — Ale co do Manfreda Hilla można już żywić podejrzenia. Po co się pani do nich pchała? Powie pani nareszcie prawdę, czy nie?
— A skąd pan wie, że ja tam byłam? — spytałam z lekkim niepokojem. — Kanadyjskie gliny trafiły?
— Kanadyjskie gliny nie informują mnie o szczegółach swojego dochodzenia. Ale, niech pani sobie wyobrazi, mnie się zdarza myśleć. Pomiędzy Hillem i Gobolą istniały powiązania, o czym pani wie pewnie lepiej ode mnie. Zaraz po śmierci Goboli pojechała pani do Kanady. Po co?
Zaświtała mi odrobina nadziei. Zmienia kierunek, może wreszcie trafimy na właściwą drogę.
— Musiałam tam zawieźć moją mamusię, która chciała zobaczyć swoją prawnuczkę — wyjaśniłam. — I zapewniam pana, że pojechałabym bez względu na stan zdrowia Goboli, co można łatwo sprawdzić, bo jak go zabijali, ja już miałam nawet bilet, nie mówiąc o paszporcie i wizie. Niech pan przestanie wreszcie rozmawiać ze mną o tych bzdetach, to wszystko tkwi w przeszłości. Trzeba zacząć od początku!
Kapitan zajrzał do szuflady i wyjął notes. Otworzył go przed sobą.
— Florian Gąska? — zapytał sucho.
Zdezorientował mnie do reszty.
— Co, Florian Gąska?
— Wie pani coś o nim?
— Pierwsze słyszę. Kto to jest?
— Szczepan Piątkowski?
— Nie znam…
— Włodzimierz Trelak? Zenon Kluska?
— Może weźmiemy po prostu książkę telefoniczną — zaproponowałam z irytacją. — Tam też większości ludzi nie znam. Pomyłka jakaś, czy co? O czym pan w ogóle ze mną rozmawia, co te gąski i kluski mają do rzeczy, dlaczego to jest takie spożywcze?!
— O Chryste — powiedział kapitan i przez chwilę wyglądał, jakby miał trudności z wyborem, zabić mnie, czy popełnić samobójstwo. — Przecież sama pani chciała od początku! Florian Gąska był pierwszy…
— Nieprawda! — zaprzeczyłam, rozzłoszczona. — Pierwszy był Gobola…
Tym sposobem o dziejowych i zbiorczych początkach całej afery zaczęliśmy się informować wzajemnie…
W 1949 roku starszy sierżant Roman Wiórski zdążył chwycić w objęcia półprzytomną kobietę, która z krzykiem wypadła z domu, potknęła się i runęła prosto na niego. Na pytanie, co się stało, odpowiedziała gwałtownym szlochem, oraz jękami, w których dało się rozróżnić słowa „mąż”, „trup” i „zabity”. Starszy sierżant Wiórski poniechał dalszej pogawędki, wypuścił z objęć rozkrzyczaną damę i ruszył do domu, kryjącego w sobie zbrodniczą zagadkę. Przekroczył próg, ujrzał korytarz, otwarte drzwi, zajrzał przez nie i o nic nie musiał już pytać.
Florian Gąska leżał na środku pomieszczenia z twarzą do podłogi. Twarz możliwe, że miał, głowy natomiast już nie. Rozpryśnięte wokół okruchy kryształu świadczyły, iż cios ozdobnym przedmiotem zadano z potężną siłą. Dokoła zwłok panował bałagan absolutny i sierżant dopiero po dłuższej chwili zorientował się, że nie dokonywano tu zniszczeń celowo, tylko czegoś szukano, w pośpiechu i brutalnie. Znaleziono to zapewne albo może złoczyńcę ktoś spłoszył, bo reszta mieszkania, drugi pokój, kuchnia i nieco zdewastowana łazienka wydawały się nietknięte.
Starszy sierżant Wiórski miał chwilę natchnienia. Nie popełnił żadnego głupstwa, zamknął drzwi pomieszczenia nawiedzonego zbrodnią, z tłumu ludzi na ulicy wyłowił właściwego do sprowadzenia tu natychmiast jakiegokolwiek milicjanta i wylał pani Gąskowej na głowę wiadro wody. Wszystkie te czyny okazały się słuszne i skuteczne, tak, że już po pół godzinie dochodzenie ruszyło pełną parą.
Podejrzenie, jakoby małżonka ofiary dawała wyraz uczuciom za pomocą kryształowego wazonu, upadło z miejsca, pani Gąskowa bowiem alibi miała doskonałe. Gąska nie żył już od dobrych trzech godzin, jego żona zaś cały czas spędziła w poczekalni u dentysty, kłócąc się o swoje miejsce w kolejce i poddając zabiegowi rwania dwóch zębów. Wróciła przed chwilą, ujrzała trupa męża i runęła na sierżanta. Świadków na to było zatrzęsienie, w dodatku wiarygodnych, bo znajdował się wśród nich jeden milicjant, jeden prokurator i jeden ksiądz.
Rzecz miała miejsce w Ostródzie, czasy to były niespokojne i dość skomplikowane. Bezpośrednim szefem Wiórskiego był komendant w randze majora, szarż pośrednich akurat brakowało. Komendant, inwalida wojenny, jedną nogę miał sztywną, co nie przeszkadzało mu w pracy, bo komenda nie stadion i biegać w niej nie trzeba, strzelać za to umiał doskonale i znał się na organizacji pracy milicyjnej. Bez sekundy wahania odpowiedzialnością za całe dochodzenie obarczył starszego sierżanta, który się z tego nawet ucieszył, mając nadzieję na sukces i awans.
Zaczął przytomnie od motywów. Skoro odpadł gniew żony, na pierwszy plan wysunął się rabunek. Starszy sierżant Wiórski osobiście pomagał zapłakanej Gąskowej robić generalne porządki, patrzył jej na ręce i żądał wyliczania, czego brakuje. Ku zdumieniu obydwojga nie brakowało niczego. Posagowe precjoza żony, pieniądze w szufladzie, kryształy w kredensie, odzież w szafie i srebrne świeczniki na komodzie pozostały nietknięte. Starszy sierżant Wiórski już się zdenerwował, kiedy wreszcie Gąskowa po długim namyśle oznajmiła, że nie widzi papierów.
— Jakich papierów? — spytał nieufnie.
— Nieboszczyka. Miał Florek takie coś… no, teczkę jakby. Z papierami. Mówiłam, żeby wyrzucił, bo na co mu to, ale gdzie tam! Pilnował jak oka w głowie.
— Co to były za papiery?
— A bo ja wiem? Po Niemcach jeszcze chyba albo w ogóle z wojny, bo i mapy jakieś tam były. Map to nawet najwięcej, a co jeszcze, to nie wiem.
— I do czego mu to było? Na pamiątkę trzymał czy jak?
— Może i na pamiątkę, ale czasem, jak sobie wypił, to powiadał, że w tym jest wielki majątek. Przez te papiery się wzbogacimy, jeszcze zobaczę. No i zobaczyłam…
Gąskowa na nowo zaczęła płakać, a sierżant uznał, że przyczyną zabójstwa musiały być owe tajemnicze papiery. Ruszył zatem tą drogą i rychło trafił w manowce. Świadków miał tyle, co kot napłakał, wędrówki ludów jeszcze trwały, sąsiedzi się wzajemnie nie znali, nikt nie umiał stwierdzić, czy tego Gąski nie odwiedzał ktoś obcy. Obcych było wszędzie pełno. Odnaleziony z wysiłkiem krewniak poinformował, że Gąska w czasie wojny był na robotach u bauera w okolicach Ostródy, spodobało mu się tu i został, bo w ogóle pochodził z Warszawy, a tam nie miał do czego wracać. Więcej nie wie, bo poprzednim razem widzieli się przed tą łapanką, w której Gąskę zgarnęli, a następny raz zobaczyli się po wojnie. Gąska mówił, że mu się ten pobyt u bauera opłacił, jak człowiek ma oczy w głowie, to dużo zobaczy, a jak ma uszy, dużo może usłyszeć, on zaś ani ślepy, ani głuchy nie był. Więcej nie powiedział i o co mu chodziło, nie wiadomo.
O odciskach palców starszy sierżant pomyślał od razu, jak tylko zobaczył ten bałagan wokół zwłok, wiedział co to jest i jaki z tego pożytek, teoretycznie wiedział nawet, jak się je zdejmuje i zabezpiecza, głównie dzięki przeczytanym we wczesnej młodości kryminałom, ale przekształcenie teorii w praktykę napotkało trudności. Opylił nawet mieszkanie Gąsków czym popadło, damskim pudrem kosmetycznym, talkiem, DDT, mąką pszenną, popiołem z pieca i wszelkimi innymi dostępnymi mu substancjami. Odciski palców gdzieniegdzie wyszły, próbował odbić je na różnych rzeczach i porobił zdjęcia zdobycznym aparatem. Słowem, uczynił, co mógł i nic mu z tego nie przyszło, bo nawet, jeśli jakiś odcisk palca z tego uzyskał i tak nie wiedział, co z nim dalej zrobić. Materiału porównawczego nie posiadał. Z rozpaczy zbadał nawet przemieszczenia frontu w tych okolicach, jak przechodził, jakie oddziały i kiedy, odkrył, w jakiej jednostce służył syn bauera, odwalił wielką robotę i też bez skutku. O mało się nie popłakał, kiedy prokuratura umorzyła śledztwo, chociaż za starania i wysiłki dostał pochwałę.
Dalsze losy starszego sierżanta Wiórskiego były barwne i dość skomplikowane, sukcesy różne osiągał, awansował, kształcił się i szedł w górę, ale nie mógł wiedzieć wszystkiego. Następne papierowe zbrodnie umknęły chwilowo jego uwadze.
W dwa lata po śmierci Gąski zabito w Żaganiu Szczepana Piątkowskiego. Na stałe mieszkał w Łodzi, w Żaganiu zaś przebywał czasowo, wynajmując pokój u znajomego gospodarza. Kulał trochę na jedną nogę, przestrzeloną w czasie ucieczki pod sam koniec wojny. Też był gdzieś tam w okolicy na robotach i uciekł w ostatniej chwili, jak już front się zbliżał, po wojnie zaś wracał często, pomieszkując u gospodarza przez całe miesiące. Zabito go waląc w głowę mosiężnym lichtarzem. Dom był przewrócony do góry nogami, ale, jak zeznał gospodarz, nic nie zginęło z wyjątkiem dużej koperty, należącej do nieboszczyka. Co było w kopercie, nie wiedział, ale przypuszczał, że papiery. Siostra w Łodzi wyjawiła, że podobno brat szukał jakiegoś skarbu, ale ona w żaden skarb nie wierzy, więc chyba to tylko takie głupie gadanie. Zabójcy nie znaleziono. Technika jednakże stała już nieco wyżej, zabezpieczono zatem wszystkie odciski palców, z których tylko dwa nie miały właściciela. Pozostałe dopasowano do osób ewidentnie niewinnych. Dwa bezpańskie, zdaniem biegłych, należały do tej samej osoby i pochodziły z lewej ręki.
W 54 roku otruty został Włodzimierz Trelak, pod koniec wojny sanitariusz w wojskowym szpitalu. Tajemnicza ręka dosypała mu cyjanku do wódki. Zrabowano wyłącznie wszystkie papiery, jakie w domu posiadał, nawet zeszyt, w którym sobie obliczał ilość drewna potrzebną na ogrodową altankę. Miało to miejsce na peryferiach Bydgoszczy. Z niezidentyfikowanych odcisków palców znaleziono jeden wyłącznie dzięki temu, że szklanka, z której pił swój ostatni napój, stłukła się i mały kawałek szkła wpadł mu do buta. Zbrodniarz pozbierał wszystko i zabrał ze sobą, ale w bucie nie szukał. Sprawcy nie wykryto, sprawa została umorzona.
W trzy lata później w Gorzowie Wielkopolskim powiesił się w swoim mieszkaniu Zenon Kluska. Technika szła do przodu, dochodzenie rychło stwierdziło, iż samobójstwo było pozorowane, wcale się sam nie wieszał, ktoś mu tę sprawę skutecznie załatwił, ale tak motywy zbrodni, jak i osoba zbrodniarza pozostały nieodgadnione. Kluska często wyjeżdżał, po pijanemu ględził czasem o jakichś skarbach, posiadał dużą ilość tajemniczych papierów, które padły pastwą rabunku i na tym koniec. Więcej nie wykryto, sprawa poszła ad acta.
W 58 roku strzałem z niezidentyfikowanej broni palnej został zabity Paweł Brzozowski, mierniczy z Zielonej Góry. Nic nie ględził o żadnych skarbach, ale od lat wypytywał ludzi o pozostałości po wojskach niemieckich, głównie mapy sztabowe. Miał tego olbrzymią ilość, po jego śmierci jednakże nie znaleziono najmniejszego papierka. W tym samym roku wpadł pod pociąg niejaki Antoni Błaszczyk, pod koniec wojny zatrudniony jako tłumacz, głównie wśród jeńców wojennych. Żona zawiadomiła, że z mieszkania zniknęły jego wszystkie papiery, których było bardzo dużo. Pasjonował się mapami i kolekcjonował rozmaite dokumenty wojenne, nie zostało z tego nic. Ktoś go podobno widział, jak wsiadał do jakiegoś samochodu, potem zaś znaleziono go na torze. Nie był pijany. Nie wykluczono możliwości, że został najpierw ogłuszony, a potem pod ten pociąg wepchnięty.
Sprawa przypadkowo rozpoznanego zbrodniarza wojennego, złapanego w 59 roku, znalazła się w rękach milicji wyłącznie dzięki temu, że zbrodniarza sypnął zwyczajny przestępca gospodarczy, niejaki Marian Sobczyk, usiłujący szczerymi zeznaniami zaskarbić sobie życzliwość władz. Z wielkim zapałem wyjawił, iż zbrodniarz prowadzi tu krecią robotę, ale nie polityczną, tylko, można by rzec, finansową. Wie o wielkich skarbach i szuka tych skarbów dla swoich własnych, podstępnych, zbrodniczych celów. Niewątpliwie spróbuje się wykupić, za ulgowe potraktowanie część skarbów odda, a może nawet wszystkie. Dalszego ciągu sprawa nie miała, bo Sobczyk więcej nie wiedział, w kółko powtarzał to samo, zaś złapany zbrodniarz zakończył życie w tydzień po uwięzieniu, nie zdążywszy ubić interesu. Zginął od trucizny, niewykluczone, że ktoś mu jej dostarczył, chociaż równie dobrze mógł mieć ją w zębie czy gdzieś tam, bo truciciela nie znaleziono. Powiązania między Sobczykiem i zbrodniarzem były tak liczne, a zeznania Sobczyka tak chaotyczne i rozgadane, że w pierwszej chwili popełniono błąd. Zbrodniarza zgarnięto nie z domu, tylko z miejsca pracy, rewizję zaś przeprowadzono dopiero po paru godzinach i spóźnienie miało nieodwracalny skutek. Potworny bałagan świadczył, że ktoś zdążył wcześniej, a całkowity brak jakichkolwiek papierów upodobnił sprawę do Gąski z przyległościami.
Wszystkie akta dawno umorzonych spraw znalazły się w archiwum. W tymże samym archiwum pojawił się po latach także i były starszy sierżant, a obecnie major Wiórski. Od chwili chwytania w objęcia rozkrzyczanej Gąskowej zdążył skończyć oficerską szkołę milicyjną, wykazać się talentem dedukcyjnym, wielokrotnie awansować, przejść do Komendy Głównej i stracić zdrowie. Czasy, kiedy lubił i mógł pobiegać sobie po ugorach za przestępcą, odeszły w przeszłość, a nieprzespane noce i nie zjedzone posiłki zrobiły swoje. Na szczęście jednak major Wiórski w ciągu minionych lat polubił pracę umysłową i bez żadnych oporów i kompleksów usiadł nad starymi aktami.
Nie on pierwszy grzebał w umorzonych sprawach. Ktoś przed nim zdążył dostrzec wspólne elementy nie wykrytych zabójstw i sporządzić stosowną notatkę. Swojego Gąskę major Wiórski doskonale pamiętał, nie tylko dlatego, że Gąskowa była baba jak piec i cud boski, że go nie przewróciła, ale też i z tej przyczyny, że nie zapomina się swoich pierwszych zawiedzionych nadziei. Teraz miał wreszcie dosyć czasu, żeby spokojnie pomyśleć, a maniacko kradzione tajemnicze papiery zaintrygowały go w wysokim stopniu. Zaczął grzebać pilniej.
Z wielką ciekawością obejrzał przez siebie samego zgromadzone materiały, wśród nich zaś owe niezwykłe odciski palców na mące kartoflanej i DDT. Rozbawił nimi całe laboratorium kryminalistyczne, zażądał rewanżu za dostarczoną rozrywkę i w rezultacie okazało się, że wyodrębnić i rozpoznać można dwa. Jeden należał do nieboszczyka Gąski, drugi zaś nie wiadomo do kogo.
Namiętność do makulatury i plotki o skarbach połączyły w jedną aferę sześciu ludzi i siódmego zbrodniarza wojennego. Zyskiem konkretnym były cztery odciski palców, dwa znalezione u Piątkowskiego, jeden u Trelaka i ostatni, pochodzący od Gąski. Stwierdziwszy, iż ten ostatni jest identyczny z jednym z dwóch od Piątkowskiego, major prawie nie uwierzył własnym oczom.
Mimo przeszukania całej dokumentacji daktyloskopijnej, jaką dysponowały wszystkie władze, nigdzie więcej takich palców nie znalazł. Nauczył się natomiast na pamięć zeznań trzech świadków, którzy widzieli obcego człowieka, był to bowiem jedyny, wyraźnie dostrzeżony obcy człowiek, występujący w trzech wypadkach.
W Żaganiu obcego człowieka widziała dziesięcioletnia dziewczynka, córeczka gospodarza domu, grająca sobie w klasy w kącie podwórza. Miał strasznie dziwną lewą rękę i rzecz jasna, ten właśnie element najbardziej ją zainteresował, podglądała potem specjalnie, żeby go zobaczyć jak będzie wychodził. Jakaś taka ta ręka była jak nie ręka, tylko coś sztucznego, wisiała mu bezwładnie i miał na niej grubą rękawiczkę, chociaż działo się to w lecie. Czasu pobytu osobnika u denata Piątkowskiego dziecko nie umiało sprecyzować.
Drugim świadkiem był podupadły umysłowo alkoholik, jednostka niezbyt przydatna, nie mniej jednak, zaskakująco spostrzegawcza. Upierał się, że do powieszonego Kluski przyszedł gość jednoręki. Tę drugą rękę może i miał, ale czarną całkiem i do niczego, nawet drzwi nią nie umiał otworzyć. Alkoholik Kluskę znał, wybierał się właśnie do niego z zamiarem użebrania pożyczki na piwo, a może nawet na ćwiartkę i zrezygnował z wizyty widząc wchodzącego obcego gościa. Na schodach już był i patrzył, jak Kluska temu bezrękiemu drzwi otwierał, postał jeszcze trochę, a potem sobie poszedł, bo to nie było dla niego towarzystwo. Z poczuciem czasu był na bakier znacznie bardziej, niż dziesięcioletnia dziewczynka.
Trzeci, sąsiad wepchniętego pod pociąg Błaszczyka, nie był ani niedorozwinięty, ani pijany, tylko zwyczajnie zmęczony. Z pracy wracał i widział, na jakie dwa albo trzy dni przed wypadkiem, jak od tegoż Błaszczyka wychodził nieznajomy człowiek. Minęli się na schodach. Nie zwrócił na niego uwagi, ale tak mu się wydało, że ten jakiś miał chyba protezę. Jedną ręką kapelusz na głowę nasadzał i drzwi za sobą zamykał, a druga mu wisiała nieruchomo, poza tym miał na niej grubą, czarną rękawiczkę. Więcej nie zauważył, bo to był ledwo moment. Wyodrębnione odciski palców należały, zdaniem biegłych, do lewej ręki mężczyzny, nie mógł ich zatem zostawić osobnik lewej ręki pozbawiony. Zaliczał się jednak niewątpliwie do elementów wiążących i major zaczął na nowo przeszukiwać akta, wygrzebując z nich inwalidów, których krótko po wojnie trafiało się dosyć dużo.
Kiedy we właściwej chwili dotarła do niego kradzież map u Fredzia, rzucił się na nią jak wygłodniały szakal na tłusty żer. Fredzia co prawda nie zabito, ale rodzaj papierów pasował doskonale. Mapy, tamci wszyscy też gromadzili mapy…
Pożądanie samotnych odkryć major Wiórski zaspokoił już dawno temu, przeszły mu te chęci, nie trzymał zatem swoich wniosków w tajemnicy. Sprawy poprzednich zabójstw uległy już wprawdzie przedawnieniu, ale żyli i pracowali ludzie, którzy z samej ciekawości mieli ochotę je wyjaśnić. Mniej w tych pragnieniach było ognia niż przed laty, coś tam się jednak tliło.
Wizytę u Darka załatwił podporucznik, osobnik młody i sympatyczny, który z miejsca nawiązał z nim przyjaźń przy grzecznej rezerwie Baltazara. Baltazar z milicją wolał żyć w zgodzie, nie mniej nie kochał jej miłością wielką i płomienną. Na wszelki wypadek nie wtrącał się wcale i rozradowany Darek obdarował podporucznika pełnym kompletem zdjęć, jakie nieco wcześniej i ja od niego dostałam. Pozbywszy się przekazanych w moje ręce odbitek, natychmiast zrobił nowe i niczego w tym chłamie nie brakowało. Z szalonym zainteresowaniem najpierw podporucznik, a potem major Wiórski obejrzeli owe ręce, z których jedna była protezą, po czym z miejsca Fredzio wyszedł na prowadzenie.
O mnie natomiast Darek nie powiedział ani słowa. Nie dlatego, żeby zamierzał mnie ukrywać, ale z mojego zainteresowania zdjęciami nic nie wynikło i zwyczajnie o tym zapomniał. Nie pojawiłam się zatem jeszcze w polu widzenia milicji.
Zabójstwo Goboli rozdmuchało płomień na nowo i pchnęło sprawę ostro do przodu, tyle że z lekkim opóźnieniem. Prowadząca dochodzenie komenda w Bolesławcu w pierwszej chwili ukierunkowała się niewłaściwe, założywszy motyw rabunku. Pokój Goboli wyglądał tak, że ten rabunek sam się prosił. Zrezygnowano z niego dopiero, kiedy wyszło na jaw, że nic nie zginęło, bo na dobrą sprawę nie miało co ginąć. Gobola wszystko co miał oddał żonie i dzieciom. Żona, rozwiedziona z nim, zamężna ponownie i owdowiała, nie przeczyła oczywistym faktom, posiadała willę w Karpaczu i wiodło jej się doskonale, dorastające dzieci rozwijały skrzydła, sam Gobola zaś nie miał nic. Z wiekiem trochę dziwaczał i twierdził, że mu nic nie potrzeba. Książeczka PKO i trochę pieniędzy w domu, w otwartej szufladzie, pozostały nietknięte. Motyw rabunku upadł, ale zanim to nastąpiło, jakiś czas upłynął.
Gadania Dojdy porucznik w Bolesławcu nie zlekceważył, trzymając je niejako w zapasie i odsuwając na dalszy plan, bo od tego rabunku nie mógł się odczepić. Kiedy zdecydował się na zmianę kierunku, Dojdą mu przepadł. Nie ukrywał się wcale, broń Boże, pragnienie praworządności przepełniało go wciąż do wypęku, ale poderwał dziewczynę, zakochał się na śmierć i życie i pojechał za nią nad morze, wyżebrawszy dwa tygodnie urlopu. Wrócił w terminie i wówczas zaczęła się polka.
Kiedy do majora Wiórskiego dotarła taśma, podstępnie nagrana w moim samochodzie, razem z całym gadaniem o papierach, tajemnicach i zaginionym wuju, mnie też już nie było. Znajdowałam się w Kanadzie. Zanim skojarzono ze sobą wszystkie sprawy, dawne i świeże, zanim utrwalono przekonanie, iż stanowię klucz do szyfru, zdążyłam wrócić i ponownie wyjechać, tym razem do Danii. Kanada działała operatywnie, duplikat mojego zęba przysłano w dwa tygodnie po utopieniu Michałka, ale dotarcie do właściwej pracowni i uzyskanie potwierdzenia mojego udziału w aferze musiało trochę potrwać. Całość wziął w ręce kapitan Legowski, pchający się do tej sprawy z nadnaturalną gorliwością, przy czym jako zaplecze informacyjne służył mu major Wiórski, nie mniej zainteresowany. Nie ściągnięto mnie siłą z tej Danii tylko dlatego, że ciągle gdzieś wyjeżdżałam i wracałam najzupełniej dobrowolnie, była zatem duża szansa, że wrócę i tym razem.
Kim był nieboszczyk w kanadyjskim jeziorze kapitan doskonale wiedział, razem z zębem przybyła bowiem podobizna Michałka. Porównanie jej z serwisem fotograficznym od Darka z miejsca załatwiło sprawę i pozwoliło uczynić kolejny, wielki krok do przodu. Teraz wielkie nadzieje związane były ze mną.
Ciągle czułam się nieco zdenerwowana, bo nie mogłam wyzbyć się obaw, iż kapitan lekceważy drugą stronę medalu. Ponadto dręczyła mnie wątpliwość, czy przyznać się do posiadanych map. Możliwe, że te informacje byłyby dla niego przydatne, ale mnie mogły poderżnąć gardło. Oczyma duszy już widziałam własne zwłoki i widok ten nie wywoływał we mnie żywej uciechy.
— Mamy dwa różne cele — powiedziałam z niechęcią. — Pan chce złapać zabójcę Goboli, bo tamto wszystko już jest przedawnione, a ja chcę osiągnąć zabezpieczenie poukrywanych reliktów. Nie wiem, czy nie wyjdzie z tego jakiś konflikt.
— Kto pani powiedział, że ja chcę tylko złapać zabójcę Goboli?
— Nikt. Tak to sobie wyobrażam.
— To pani sobie źle wyobraża. Jak się pani wydaje, dlaczego akurat ja tę sprawę prowadzę?
— A skąd ja mam to wiedzieć? Bo na pana padło.
— Bo sam chciałem. Bo jeszcze jak chodziłem do szkoły, byłem z wycieczką w Pradze czeskiej. A potem nas oprowadzono po naszych muzeach, miałem takiego nauczyciela, który to zrobił specjalnie. W moim wypadku osiągnął zamierzony skutek, poszedłem do milicji właśnie po to, żeby przeciwdziałać rabunkowi tych naszych resztek. A jeśli pani chce już wszystko wiedzieć, to przez trzy lata studiowałem historię sztuki. Dawno wiemy, że coś tu śmierdzi, gadanie o skarbach i kradzieże dokumentów łatwo skojarzyć, przeszłość ofiar potwierdza wnioski. Teraz się rysuje szansa załatwić jedno przy drugim złapać mordercę i ukręcić łeb aferze, bo inaczej ta szajka będzie istnieć w nieskończoność. Jeszcze ma pani jakieś obawy?
— Liczne. Ale to na potem. Trochę mnie pan uspokoił i mogę zeznawać. Wychodzi mi, że ten z lewą protezą robi za szefa. Czy Fredzia już panowie przycisnęli?
Kapitan Legowski wzdrygnął się lekko.
— Teraz dopiero wiemy, że już dawno należało przed jego domem postawić posterunek — rzekł sucho. — Trochę brakuje nam ludzi. Na szczęście zastąpił nas sąsiad z przeciwka…
— Zaraz — przerwałam niecierpliwie. — Mam dylemat. Bo równocześnie podejrzewam o szefostwo tego jakiegoś Alfreda Bcćka. Nie, gorzej, to nie dylemat, a w ogóle rozterka, szefa węszę jeszcze i tu, tajemnicza twarz w Ministerstwie Kultury. To co to jest, triumwirat? Niech pan to jakoś rozwikła.
Kapitan Legowski łamał się przez chwilę.
— No dobrze, powiem pani. Alfred Kozłowski i Alfred Bock to jedna i ta sama osoba. Wyjechał w 61 roku i przyjął obywatelstwo RFN, porzucając żonę i dzieci. Zmienił nazwisko, Bock to po niemiecku kozioł. Inwalida, bez lewej dłoni, ma protezę. Więc już się pani ten triumwirat zmienia w duet.
Gapiłam się na niego jak krowa na malowane wrota i coś mi się przeraźliwie nie zgadzało. Jak to ten sam, jak to protezę, czy ta Alicja jest ślepa…?
— Telefon! — zażądałam gwałtownie. — Któryś tu chyba jest zwyczajny, z tego parku maszynowego na pańskim biurku! Natychmiast muszę zadzwonić do Alicji! Możecie mi potem przysłać rachunek!
— A proszę bardzo, niech pani sobie dzwoni…
Alicja, na szczęście, była w domu. Odezwała się od razu.
— Słuchaj, czy on miał obie ręce? — spytałam bez wstępów.
— Kto?
— Ten z dołu. No, ten co go waliłaś w odcisk skrzyneczką do kwiatów.
— Po pierwsze nie waliłam go w odcisk, a po drugie to nie była skrzyneczka do kwiatów…
— O Jezu. Wszystko jedno. Ten, który się nazywał Alfred Bock.
— Nie pamiętam, który się nazywał Alfred Bock, ten z dołu czy ten z góry. Musiałabym sprawdzić.
Miała akurat przypływ ścisłości historycznej. Postanowiłam zachować spokój, żeby nie zejść z tematu.
— Ja pamiętam. Na razie uwierz mi na słowo, że Alfred Bock to był ten na dole, a potem będziesz sobie sprawdzać. Ogólnie biorąc, było ich dwóch, więc zechciej sobie przypomnieć, czy obaj mieli po dwie ręce!
— Gdyby mieli po trzy, przypuszczam, że zwróciłabym uwagę…
— Ale mogli mieć po jednej!
— Też zwróciłabym uwagę. Dwie ręce u człowieka wydają się czymś naturalnym, nie uważasz?
— Uważam. Toteż właśnie. Pytam się dla upewnienia, żeby nie było nieporozumień. Czy któremuś z nich nie brakowało ręki? Nie miał na przykład protezy?
— Jeżeli miał, to tak doskonale zrobioną, że nie odróżniłam jej od ręki.
— A rękawiczki?
— Co rękawiczki? Rękawiczki właśnie wczoraj zgubiłam…
— Co ty powiesz, to już chyba czterdzieste. Mnie chodzi o to, czy oni mieli rękawiczki!
— Nie zauważyłam. Ale zapewniam cię, że na policji, przy pobieraniu odcisków palców, kazali im je zdjąć.
— Byłaś przy tym?
— Nie. Ale nie uwierzę, że odciskali rękawiczki i policja na to nie zwróciła uwagi.
— Masz rację. Nie dzwoń teraz do mnie, nawet gdyby ci się coś przypomniało, bo mnie nie ma w domu. Cześć!
Odłożyłam słuchawkę i popatrzyłam na kapitana Legowskiego.
— Owszem, możemy się porozumieć z duńską policją — powiedział, zanim zdążyłam otworzyć usta. — Interesujące. Sprawdzimy…
— Wcale panu jeszcze nie powiedziałam wszystkiego — oznajmiłam z determinacją, nie roztkliwiając się nad tym przejawem telepatii. — Ale powiem, tylko nie zaraz. Najpierw chcę panu coś poradzić. Czy leśniczy Mentalski jest podejrzany?
— O co?
— O cokolwiek. Porządny człowiek czy wręcz przeciwnie?
— W zasadzie nie mamy w stosunku do niego żadnych zastrzeżeń. Porządny człowiek, bo mało prawdopodobne, żeby przez trzydzieści lat tak dobrze ukrywał przestępcze skłonności. Że nie wyjawił wszystkiego co wie, to druga sprawa. A co?
— Właśnie, myślę, że nie wyjawił i nie wyjawi, bo też widzi tu liczne problemy. Ale mój kumpel jest dla niego przedłużeniem partyzanckiej przyjaźni, Maćka mam na myśli. Maćkowi uwierzy i Maćkowi powie. Proponuję, żebyśmy pojechali do niego obydwoje z Maćkiem i spróbowali go przekonać. Może nas pan obstawić kordonem i patrzeć nam na ręce, mnie to nie przeszkadza, tylko, żeby Mentalski nie widział. Uważam, że załatwi to sprawę skuteczniej, niż wszelkie przesłuchania, zatrzymania i inne takie. Co pan na to?
Kapitan Legowski myślał przez chwilę, przyglądając się szafie z aktami.
— Był blisko z tym Gobolą — rzekł w zadumie. — Gobola, tego jesteśmy pewni, orientował się doskonale w tych wszystkich aferach i szajkach. Gdyby Mentalski coś wiedział albo coś od niego miał… Tak, to jest niezły pomysł. Ale myślałem, że wam od razu powiedział wszystko?
— Nie zdążył, bo przyjechała milicja — zełgałam z zimną krwią.
— No dobrze, więc niech tak będzie. Pojedziecie państwo do niego, ja pewnie też… Czego pani jeszcze nie powiedziała?
— Nie powiedziałam, jak można dojść do rezultatów, które tej szajce wymknęły się z pazurów. Do tej zbiorczej informacji o pochowanych rzeczach. I nie powiem, dopóki nie będę pewna…
— A pani to wie?
— Pewnie, że wiem.
— To niech pani nie mówi…
Przez dosyć długą chwilę przyglądaliśmy się sobie wzajemnie. Jednak miałam rację, w tej milicji przytrafiają się przyzwoici ludzie…

*

Mateusz czekał na Puławskiej, popijając kawę z termosu. Obiad z dwojaków zdążył już widocznie spożyć.
— Jedziemy do ciebie — zarządził. — Mam nadzieję, że nie ma w twoim domu jakiejś pułapki?
— Rano nie było.
— Zaryzykuję wobec tego. Zacznij od razu, bo to może potrwać.
— Ze szczegółami?
— Niestety, ze szczegółami. Już się nastawiłam i zniosę wszystko.
Dojechaliśmy do mnie, weszliśmy na górę, zrobiłam herbatę i powyciągałam z kątów materiały pomocnicze. Wypiliśmy tę herbatę i zrobiłam następną. Przy trzeciej szklance dobrnęłam wreszcie do końca. Mateusz słuchał w milczeniu nie przerywając, robił sobie tylko jakieś notatki. Przy Finetce nie wytrzymał i pomamrotał coś pod nosem.
— W jaki sposób do ciebie dotarli? — spytał, kiedy zamilkłam. — Tego dokładnie nie zrozumiałem, powtórz porządnie.
— — Wygląda na to, że trzema drogami. Wszystkie drogi prowadzą do mnie, czuję się jak Rzym. Primo przez ten ząb, Kanada doszła, że film z Polski; przysłali naszym, a nasi mieli fart. W tym rentgenie stomatologicznym pracuje ta sama facetka co przed dziesięciu laty. Nie dosyć, że pamiętała mnie osobiście, to jeszcze zachowała archiwum, zapisana byłam u niej i numer kliszy się zgadzał. Secundo ten kuśnierz utrzymywał zapoczątkowane przed laty stosunki z Gobolą, miał jakąś korespondencję, a koło Goboli ja się pętałam w podejrzanych celach. Tertio wrobił mnie Dojdą. W tym szale praworządności, jak już go dopadli, powiedział, że miałam zdjęcie Michałka i maglowałam go o włamanie u Fredzia. Jeżeli znaleźli jeszcze jakieś inne dojścia, ja o nich nic nie wiem.
— Operatywni — ocenił Mateusz z uznaniem. — Powinni byli cię zamknąć w pierwszej kolejności. Dziwię się, że tego nie zrobili.
— Ja też się dziwię, bo dopiero teraz widzę, w jakim stopniu podpadam. Ale może zostawili mnie na wolności, żebym doprowadziła do pozostałych członków szajki. Ciebie już mają.
Mateusz jakoś nie zadrżał z trwogi.
— W głowę zachodzę, jak on mógł mieć ten twój ząb — rzekł nieufnie. — Powtórz jeszcze raz z detalami i po kolei.
Powtórzyłam. Mateusz palił papierosa i marszcząc brwi wpatrywał się w asparagus na szafie.
— Powinna go mieć Finetka — zawyrokował po namyśle. — Słusznie chyba zgadłaś, że połapała się i wymieniła kliszę na odbitkę. Zatem ty masz tę odbitkę, tamten facet dostał reklamę, a u niej został ząb…
Przypomniałam mu, że mam dwie odbitki. Jedna z nich prezentowała Przemysława w zaroślach, Mateusz już ją widział, bo opowieść wzbogaciłam ilustracjami. Obejrzał teraz ponownie.
— Od początku wiedziałam, że ma nieczyste cele. Nie wiem, jak dla czynników oficjalnych, ale dla mnie ten dowód jest wystarczający. Tajemniczy pan Derbacz, z tajemniczej kontroli…
— Wydelegowany zapewne przez tajemniczą siłę — przerwałam zimno. — Mam nadzieję, że go utrącisz bezpowrotnie. Wracając do Finetki: albo działała na dwa fronty, Michałkowi też coś miała dać i uszczęśliwiła go moim zębem, albo wetknęli mu go specjalnie.
— Kto?
— Ci, co go zabili. Nie uwierzę, że się utopił sam z siebie.
— Po co mu mieli wtykać? Żeby pomóc glinom? Gdzie on to miał?
— W pudełku z papierosami, które leżało w łodzi.
— A skąd pewność, że to były jego papierosy?
— Znikąd. Uczyniono założenie, że palący facet wypłynął na jezioro z papierosami i zapalniczką. Ty byś wypłynął bez?
— Nie. Też bym wziął. Ale jeśli uważasz, że mu dopomogli…
— Podrzucili papierosy i zapalniczkę, żeby myślano, że wypłynął zwyczajnie, dobrowolnie i żywy. Masz rację, one nie musiały być jego. Złapali pierwszą lepszą paczkę, jaka im wpadła w rękę…
— Zwracam ci uwagę, że to się działo u Finetki…
Znów spróbowałam się zastanowić, co ja bym zrobiła na jej miejscu. Mój ząb był niezbitym dowodem, że prawdziwe zdjęcie zostało skradzione. Zniszczyć dowód…? O nie, przeciwnie, schowałabym go sta—, rannie na wszelki wypadek. Może go zatem chowała w pośpiechu…
— Ile tam czasu upłynęło między jednym a drugim? — spytał Mateusz, wciąż rozmyślając intensywnie i nie spuszczając wzroku z asparagusa. — Między tymi twoimi sztukami, a skasowaniem Michałka?
— Pięć dni. Od soboty do czwartku. Sobotę trzeba liczyć, bo to było przed południem, czwartku już nie, bo utopił się rano.
— Przez pięć dni mogli rozszyfrować kant dowolną ilość razy. Stwierdzili, że Finetka dała im nie to, co trzeba, padły na nią podejrzenia, przyszli przeszukać jej dom…
— Kto?
Mateusz zamilkł na dłuższą chwilę. Z asparagusa nagle spłynęło na niego natchnienie.
— Michałek — stwierdził stanowczo. — Jakbym to widział. Mówiłaś, że schowała do puderniczki, nie kryła się przy tym, ale jednak. Do niej to jest podobne i coś mi się widzi, że chowała przed Michałkiem. Jego podejrzewali, a nie ciebie i dlatego ty żyjesz, a on nie. Możliwe, że przyszedł tam szukać na własną rękę, zanim spojrzał, co znalazł, już schował. Musieli go złapać na tych poszukiwaniach…
— W takim razie papierosy byłyby jednak jego?
— W takim wypadku byłyby jego. Nie wiedzieli, że tam coś wetknął.
— Możliwe. Kochać, to oni się nie kochali tak całkiem nad życie…
— Ale! — przypomniał sobie nagle Mateusz. — A propos kochania, nie powiedziałem ci jeszcze i widzę, że nic o tym nie wiesz. Gacia już się nie nazywa Talarska.
— Tylko jak? Wytrzymał efektowną pauzę.
— Pani Alfredowa Bock.
— Co…?!
— Pani Alfredowa Bock. Poślubiła tego Bocka–Kozłowskiego.
— Żartujesz…! Jezus Mario…! Skąd wiesz…?!!!
— Ja też mam swoje chody. Wyszła za niego za mąż siedemnaście lat temu. Teraz rozumiem, że musiał to być warunek fuzji.
Na moment odjęło mi mowę i dech. Nieszczęsna Gacia, jeśli dobrze widziałam, jeśli istotnie ta rękawiczka skrywała protezę, szanowny małżonek dość ogniście zdradzał ją z Finetką. Mało było rywalizacji sprzed lat, jeszcze i teraz…
— Coś podobnego! — powiedziałam z irytacją. — Jasne, że się skojarzyli, Mundzio z Kozłowskim, a Gacia stanowiła gwarancję rzetelności. Wszystko w rodzinie. Mało, może miała go poślubić za tę góralkę i dlatego z taką zaciekłością szukała!
— A wiesz, że to zupełnie możliwe…
— Jak on wygląda, do licha, co za szkoda, że nie wypytałam o to Alicji i teraz nie wiem, widziałam go, czy nie… On ma protezę?
— Ma. Poza tym bardzo przystojny facet.
— No owszem, widziałam przystojnego. A ty skąd to wiesz?
— Oglądałem ślubne zdjęcie. Takie małe, amatorskie. Mają troje dzieci.
— Czekaj, pozwól mi ochłonąć… Że też nie ukradłeś tego zdjęcia!
— W momencie, kiedy mi je pokazywano, nie wiedziałem jeszcze, że trzeba — usprawiedliwił się Mateusz. — O Bocku dowiaduję się od ciebie. Między nami mówiąc, nie pojmuję jakim cudem przy tej twojej wiedzy pozostałaś przy życiu.
Zgodziłam się z nim.
— Też mi się to wydawało dziwne. Ale potem przestałam się dziwić, bo obliczyłam, że oprócz mnie musieliby anulować co najmniej z pięć osób, inaczej nic by im ze mnie nie przyszło. Czekaj, bo nie wiem co teraz. Coś robimy dalej? Skoro tu jesteś, bądź uprzejmy przejąć prowadzenie.
Mateusz pozastanawiał się chwilę, zapalił papierosa i wypił resztkę wystygłej herbaty.
— Ten Legowski to jest przyzwoity facet — oznajmił zdecydowanie. — Na sto procent. To o nim ci właśnie wspominałem na początku, znam go od chłopaka, jeden z nielicznych, którzy nie pójdą na świństwo za żadne miliony. Poza tym bogaty z domu, więc się nie połaszczy. Pewne jest, że trzeba się go trzymać.
Kiwnęłam głową.
— Ty trochę nad tym pomyśl, a ja przez ten czas zrobię dla odmiany kawę — zaproponowałam zachęcająco. — Wyjątkowo mam świeżą, należy to wykorzystać.
Mateusz zaaprobował kawę i popadł w zamyślenie. Przeczekałam czas gotowania wody w kuchni, żeby go nie rozpraszać. Kiedy wróciłam ze szklankami do pokoju, był już zdecydowany ostatecznie.
— Ja nic nie wiem — oznajmił stanowczo.
Przyjrzałam mu się z zainteresowaniem. Westchnął ciężko i odchrząknął kilka razy, nagle zakłopotany.
— Bardzo cię przepraszam, ale nie mam innego wyjścia, jak tylko zrobić z ciebie idiotkę. Nic nie wiem, bo nic mi nie powiedziałaś. Twierdziłaś, że chcesz mi zrobić niespodziankę i powiesz później, jak się już wszystko skończy. Czy coś w tym rodzaju, no, sama, rozumiesz…
— Nie — odparłam nie mniej stanowczo. — Nie rozumiem. Za idiotkę mogę robić bez oporów, ale do czego ci to?
— Myśl logicznie. Ja bym musiał wystąpić z tym oficjalnie. No, nadać bieg sprawie. A ty nie, ty nic nie musisz, możesz być kretynką nieposzlakowanej uczciwości. Możesz to wszystko schować i zapomnieć, gdzie schowałaś.
— Zamkną mnie w Tworkach — mruknęłam pod nosem.
— Może tylko na krótko — pocieszył Mateusz. — Ale zgadzasz się chyba ze mną, że zabezpieczyć to trzeba?
— Masz wątpliwości?
— No więc właśnie. Sposób zabezpieczenia jeszcze obmyślimy. Nie możemy dopuścić ani do wywiezienia, ani do zmarnowania. W pierwszej kolejności postaraj się wyrwać te papiery od leśniczego, bo tam mogą być jakieś istotne informacje. I pośpiesz się z tym trochę, bo ja za półtora tygodnia odlatuję…

*

Las był cichy, spokojny i w zachodzącym, słońcu cudownie piękny, bo jesienne barwy niemal płonęły. W leśniczówce Mentalskiego panowało absolutne milczenie, okna były otwarte, a drzwi zamknięte. Psy w boksie poznały nas i przestały szczekać.
— Poszedł do lasu — zaopiniował Maciek. — Może na krótko, skoro zostawił te okna pootwierane.
— Na jego miejscu bym je przymknęła. Co robimy?
— Nie wiem. Poczekajmy chyba, nie?
Obeszliśmy budynek dookoła, zajrzeliśmy do drewutni i wróciliśmy do samochodu. Przyjechaliśmy późno z nadzieją, że Mentalski pozwoli nam przenocować, a od świtu zaczniemy szukać drzewa z dziuplą. Po kapitanie Legowskim, który odgrażał się, że też przyjedzie, nie było najmniejszego śladu.
Wyciągnęłam z torby termos z herbatą i piwo. Nigdzie dalej nie zamierzałam jechać, mogłam sobie pozwalać. Późny obiad zjedliśmy po drodze i nie byliśmy głodni. Popijając na zmianę zimne i gorące napoje i oglądając mroczniejący plener kontynuowałam temat, uzupełniając przy okazji pominięte wcześniej szczegóły.
— I rozumiesz, jak Alicja powiedziała, że ten u góry nazywał się George Bergel, od razu mnie tknęło. Gdzieś to słyszałam, ale nie przypomniałam sobie gdzie, bo zajęta byłam Boćkiem. Dopiero później, jak już się zastanowiłam na spokojnie, pamięć mi wróciła i pomyślałam, że muszę się z tobą naradzić.
— Jesteś pewna, że słyszałaś to od Henia? — spytał Maciek z troską.
— Absolutnie. Ten syn kumpla, Jerzy Bergel, co się przechrzcił na George’a. Jeszcze tego nikomu nie powiedziałam.
— Cholera. Nie chciałbym Henia w to mieszać…
— Czekaj, bo to nie koniec. Jest jeszcze gorzej. Drugi raz mnie tknęło, jak mi Alicja przypomniała o tym facecie, co przyniósł kopertę i wziął mnie za nią. Obejrzałam fotografie od Darka i dobrze mi się wydawało, taka gęba, której nie mogłam do nikogo przypasować; to był właśnie on. Nie wiem z jakimi paszportami oni jeżdżą, mają konsularne czy podwójne obywatelstwo, czy co, ale nie wykluczam, że tutaj to on jest Jerzy, a tam George i przemieszcza się swobodnie. U Fredzia w każdym razie był co najmniej raz i do szajki należy, chociaż, oczywiście, nie wiem, w jakim stopniu. Mam go sobie przypomnieć?
Maciek zamyślił się, zmartwiony i niepewny.
— Czy ja wiem… Henio już dawno ma obywatelstwo kanadyjskie i ta cała polka w ogóle go nie dotyczy… Raz się wygłupił i tyle. Nie, jeżeli ten gnój siedzi w interesie, to moim zdaniem, nie można go ukrywać. Cholera wie, czy nie jeździ na przykład na fałszywych papierach. Musisz o nim powiedzieć.
— Bardzo dobrze, też tak uważam. Przypomnę sobie przy najbliższej okazji i nikt mi nie udowodni, że przypomniałam sobie wcześniej. Może nawet obejdzie się bez Henia, sama gęba wystarczy, nazwisko przecież mają…
Możliwość ominięcia Henia podniosła Maćka na duchu. W mojej dalszej relacji najbardziej zainteresował go Przemysław, o którym już wcześniej zdążyłam coś niecoś opowiedzieć.
— Nie wiem, czy wam się uda łatwo odstawić go od piersi — ocenił z niepokojem. — Taka swołocz, jak się przyczepi, to jak karaluch, nie sposób wytępić. Ja się boję, że będzie dalej podgryzał.
— Ja też się boję i nikt nie mówi, że pójdzie łatwo. Pojęcia nie mam, co zrobi Mateusz, ale mnie się wydaje, że istnieje na niego metoda.
— No? Jaka?
— Ujawnić go, ogólnie biorąc. On kocha tajemnice, rozszyfrowany chowa się po kątach. Poza tym, jeśli mu się coś nie udaje, wycofuje się i rezygnuje natychmiast, udając, że zmienił plany sam z siebie. Nie mógłby znieść myśli, że starał się i nie wyszło, że nie dał rady, że czegoś nie potrafi. Ponadto jawna działalność to też nie dla niego, on musi w ukryciu.
— Toteż dalej może w ukryciu…
— Chyba nie, bo już wyszło na jaw, że wcale nie jest ważny, tylko udaje. Czasy się trochę zmieniły, tajemnicza siła czuje się niepewnie i nie będzie go popierać. Zresztą, jemu to wszystko było i jest potrzebne dla niego samego, dla siebie chciał czuć się ważny, rozumiesz, móc wmówić w siebie wszechmoc, potęgę i inne takie. Niech sobie wmawia do upojenia.
— A on jest w ogóle normalny?
Z dużym zapałem upewniłam go, że wręcz przeciwnie. Przejechałam się po Przemysławie rzetelnie, od góry do dołu. Maciek słuchał z lekkim niedowierzaniem.
— Pewna jesteś tego wszystkiego?
— Tak mi się widzi osobiście i to samo mówiła Beata.
— Jaka Beata?
— Taka jedna. Plastyczka. Przez parę lat jego dziewczyna. Udało jej się nieźle go poznać.
O Beacie dotychczas starałam się milczeć, tępiąc Przemysława bez jej udziału. Nadal zamierzałam nie tykać jej prywatnych doznań.
— Ta sama, która w Stuttgarcie podsłuchała Alfreda Bocka–Kozłowskiego — dodałam.
Maciek wygrzebał spod nóg następną butelkę piwa, sięgnął na półeczkę po otwieracz i zdjął kapsel. Podetknęłam mu plastikowe szklanki, nalał do nich piwa i pustą butelkę postawił na podłodze.
— Znałem kiedyś jedną Beatę — powiedział w zamyśleniu. — Czekaj, i ty ją przecież znałaś! To była taka kreślarka w naszym biurze… To znaczy, w twoim biurze, ale ja tam potem przeszedłem…
Przypomniałam to sobie natychmiast, zdumiona, że w ogóle mogłam zapomnieć. Oczywiście, że Maciek znał przed laty Beatę, krótko bo krótko, ale jednak. Pracowaliśmy razem, potem ja zmieniłam pracownię, do tej pracowni przyszła Beata, później zaś przyszedł i Maciek. Po paru miesiącach Beata wyszła za mąż i wyjechała.
— No właśnie, to ona. O ile pamiętam, podkochiwałeś się w niej — powiedziałam nietaktownie i niemiłosiernie.
— I jak jeszcze! Podobała mi się od pierwszego kopa, ale jak chciałem do niej wystartować, okazało się, że już za późno. W konkurencji z tym gwiazdorem nie miałem szans.
Zirytował mnie od razu. Siedział mi tu i wzdychał w rzewnej zadumie, a tymczasem Beata trafiała z deszczu pod rynnę. Było przyłożyć gwiazdorowi w ciemnej ulicy i zabrać się za pocieszanie. Zaoszczędziłoby to niezliczonych komplikacji…
Zreflektowałam się, pomyślawszy, że przyczyniłoby także niepowetowanych strat. Beata nie skradałaby się po ogródkach w Stuttgarcie, nie poznałaby Przemysława, nie odgadła Finetki. Nie ma tego złego, co by na dobre nie wyszło, nie będę się czepiać.
— Co się z nią teraz dzieje? — spytał Maciek, wciąż zamyślony.
— Nie do wiary, że właśnie ona jest w to wplątana… Spotkałem ją na ulicy parę lat temu, ślicznie wyglądała, ładniejsza niż kiedyś. Tym bardziej nie miałem szans…
— Głupi jesteś jak próchno — powiadomiłam go z wielkim naciskiem.
Maciek się odrobinę ożywił.
— Myślisz…?
— Ty naprawdę masz kompleks niższości? I ja tego przez tyle lat nie zauważyłam?
— Wcale nie mam kompleksu niższości, tylko trzeźwo patrzę. Najpierw tamten Casanova, nie dość, że chłopak jak lalka, to jeszcze z tytułem, z forsą, delegacje zagraniczne i tak dalej, potem piękna kobieta, ciuchy z Paryża… Wiesz, była w niej jakaś taka spokojna pewność siebie, poczucie własnej wartości.. I jakiś wewnętrzny urok z niej wychodził…
— Z ciebie za to wychodzi bezdenne skretynienie — powiedziałam gniewnie. — Mam nadzieję, że wyjdzie do końca i nie wróci. Jak soliter, żeby mu tylko ogon nie został. Może ci miną te zaburzenia umysłowe.
— Myślisz…?
Popatrzyłam na niego z politowaniem i niesmakiem. Nie zamierzałam mówić mu żadnych komplementów, byłam zdania, że swoje pomieszanie zmysłów powinien opanować samodzielnie. Nie miał szans, rzeczywiście…! Maciek, uroczy chłopak, sympatyczny, bystry, do dziś dnia przystojny, wciąż młody, ze złotym sercem i uczciwym charakterem, zdolny i przytomny życiowo, tyle że z pechem do kobiet. Zawsze łapały go te gorsze, a jak się wreszcie ożenił z lepszą, to mu umarła. Gdyby nie był taki przyzwoity i umiał podkładać świnię, miałby wielki majątek, ale nigdy nie miał ochoty się rozpychać. Umieć, nawet umiał, ale nie lubił. Nie wdzierał się na świeczniki i nie dął dla siebie w trąby i fanfary. Etyką ten mąż Beaty do pięt mu nie sięgał, nie mówiąc o Przemysławie. Nie miał szans, półgłówek…
— Rozmawiałeś z nią chociaż? — spytałam cierpko.
— Nie, ukłoniłem się tylko. Głupio mi było.
— Dlaczego?!!!
— No wiesz, w tamtych czasach ja jej mówiłem „ty”, a ona do mnie z szacunkiem „panie inżynierze”. To jak miałem rozmawiać teraz?
— Trzeba ją było o to zwyczajnie zapytać…
Błysnęło mi nagle przypomnienie. Beata Maćka pamiętała. Powiedziała coś kiedyś o chłopaku, który ją bardzo zainteresował i nawet nabrała co do niego nadziei, chociaż była już zaręczona z Henrykiem. Wolałaby go niż Henryka, ale on się nagle jakby wycofał, pewnie jej nie chciał. Szkoda — powiedziała smętnie. — A w ogóle ty go znałaś… Nie podjęłam wtedy tematu, bo omawiałyśmy Przemysława i dopiero teraz przyszło mi do głowy, że mówiła przecież o Maćku!
— Trąba jerychońska jesteś i tylko mężczyzna może być taki tępy — oznajmiłam z irytacją i sięgnęłam po następną butelkę piwa.
Ciemno się już zrobiło prawie zupełnie, Maciek tego nawet nie zauważył, zajęty wypytywaniem o Beatę. Nie zapalałam reflektorów, wzrok się stopniowo do tego zmroku przyzwyczajał i ciągle jeszcze coś było widać. Zamilkliśmy w końcu, on się zamyślił prywatnie, ja zaś niejako urzędowo. Nadchodząca noc zaczynała mnie niepokoić, nie miałam chęci spędzić jej w samochodzie, obmacywanie w ciemnościach okolicznych drzew w poszukiwaniu dziupli nie wydawało mi się zajęciem upragnionym, a oddalenie się z tego miejsca wykluczałam kategorycznie. Dusza mi mówiła, że to nie będzie dobrze i w ogóle coś tu nie gra.
Samochód stał w głębokim cieniu. Brudny był dostatecznie, żeby bardzo nie błyszczeć, na pierwszy rzut oka można go było nie zauważyć. Przed nami niewyraźnie majaczył cień drogi, prowadzącej gdzieś w głąb lasu. W absolutnej ciszy rozlegały się jakieś szmerki i popiskiwania, czasem coś cichutko trzasnęło. Bezszelestnie, jak szary duch, przepłynęła sowa. Popatrzyłam za nią, znikła wśród drzew, popatrzyłam dalej i dostrzegłam, jak na drodze coś się poruszyło. Nie ptak, bo nisko. I nie zwierzę, bo pionowe. Człowiek! Zupełnie jakby człowiek przemknął lasem z jednej strony drogi na drugą.
Puknęłam Maćka w łokieć.
— Widziałeś? — wyszeptałam niespokojnie. — Tam ktoś jest! Maciek ocknął się z zamyślenia.
— Co?
— Tam ktoś chyba jest, mówię! Na tej drodze coś się ruszyło. Nie widziałeś?
— Nic nie zauważyłem. Poświecić może?
— Nie chcę, zobaczy nas. Trzeba się zastanowić. Ktoś tu się pęta.
— Może Mentalski wraca?
— Nie skradałby się chyba dookoła własnego domu? Mnie się wydaje, że to się skradało…
— Jesteś pewna?
— Tak wyglądało… Słuchaj, coś mi się tu nie podoba…
— Mnie też nie. Gdzie ten Mentalski mógł się podziać? Nie wyjechał chyba, okna otwarte…
— Ja tu nie siedzę. Te szyby nie są kuloodporne. Słuchaj, jak myślisz? Miałby do nas dużą pretensję, gdybyśmy się wdarli do jego domu i poczekali na niego w środku?
Maciek się zawahał.
— Czy ja wiem… Myślę, że chyba nie… Oknem…?
— Jak się nie da drzwiami, to oknem. Poza tym zachowamy się taktownie i nie spowodujemy żadnych szkód. No…?
Po krótkim namyśle Maciek zaaprobował pomysł. Alternatywą było ganianie po ciemnym lesie tego czegoś, co przelazło przez drogę i mogło być niebezpieczne. Czatowało może, żeby nas trzasnąć…?
— Z dwojga złego wolę stracić samochód niż życie — powiedziałam stanowczo i wysiadłam.
— Czekaj, weźmy latarki…
Podeszłam pod otwarte okno i poświeciłam, oceniając trudności techniczne. Maciek wszedł na ganek.
— Może on zwyczajnie zasnął i śpi? — powiedział z powątpiewaniem i załomotał pięścią.
Wzruszyłam ramionami, bo pukanie do drzwi i walenie długim patykiem w szybę mieliśmy już odpracowane na początku. Maciek odwrócił się, zaczął schodzić z ganku, świecąc sobie pod nogi i nagle zatrzymał się. Zeskoczył ze schodków i przykląkł.
— Hej, co to znaczy? Chodź tu!
W trawie na skraju ścieżki leżał klucz. Wyglądał jak zwyczajny klucz od drzwi.
— Błysnęło mi jak poświeciłem — powiedział Maciek. — ten klucz jest nowy. Co to może znaczyć?
— Jeżeli znajdziemy za chwilę i jego trupa… — zaczęłam złowieszczo. Maciek się zdenerwował.
— Jakiego trupa, do cholery, niemożliwe! Tu miała być milicja, mówiłaś, że będzie! Gdzie oni są?!
— Wcale nie mówiłam, że będą, mówiłam, że proponowałam, żeby byli. Może mają do nas zaufanie i nie zamierzają nam patrzeć na ręce…
— Chromolę zaufanie! Jazda, sprawdzamy!
Klucz pasował do drzwi i przekręcił się łatwo. Mentalski leżał na łóżku w swojej sypialni, bardzo porządnie spętany, przywiązany dodatkowo do tego łóżka i zakneblowany wedle wszelkich reguł. Nie charczał, oczy miał zamknięte. Zamarłam w drzwiach, Maciek powiedział kilka słów, w żadnym wypadku nie nadających się do druku i podszedł do nieruchomej postaci. Dotknął ręki…
Ze zdumieniem ujrzałam, że nagle zaczął się strasznie śpieszyć. Zerwał plaster z twarzy Mentalskiego, zaczął mu wydłubywać z ust knebel, próbował szarpać sznury. Gorączkowo wygrzebałam z kosmetyczki scyzoryk, przed samym wyjazdem na wszelki wypadek naostrzony jak brzytwa.
— Co… — zaczęłam.
— Panie Zefirynie! — krzyknął rozpaczliwie Maciek.
Mentalski otworzył oczy.
Z nadmiaru ulgi sami nie wiedzieliśmy, co najpierw robić. Maciek scyzorykiem przecinał linki, bliski pomagania sobie zębami, popędziłam do kuchni po wodę, na stole stała butelka smorodinówki, chwyciłam ją także. Stłukłam Mentalskiemu jedną szklankę. Kiedy wróciłam do sypialni, siedział już na łóżku i rozcierał ręce, ziewając przeraźliwie.
— Wyspałem się za wszystkie czasy… — wymamrotał niewyraźnie. Pomacał głowę i dodał. — Tu mi chyba przyłożył…
Smorodinówka okazała się znakomita pod każdym względem. Już w połowie butelki Mentalski całkowicie przyszedł do siebie. Nie był nawet zbytnio podduszony, bo szczęśliwie nie miał kataru i mógł oddychać nosem, głowa go tylko trochę bolała, ale i to zelżało. Mówić mógł swobodnie.
— Myślałem, żeby poszukać tych papierów i zabrać do domu, ale nie dało rady — zwierzył się nam, siedząc już w kuchni przy stole.
— Najpierw milicja mnie ciągała, przeczekałem, a potem ktoś mi się tu pętał po lesie i na ręce patrzył, więc w końcu wolałem nie ruszać. Nie wiem kto, bo milicja to już nie była. Na nosa czułem, że ktoś tu jest, chociaż człowieka ani razu nie widziałem i głowę bym dał, że on ode mnie oczu nie odrywa.
— Jeden tylko? — zdziwił się Maciek. — Nie wytrzymałby chyba, też przecież kiedyś sypia. A pilnować musiał bez przerwy, bo skąd miał wiedzieć, kiedy pan pójdzie do lasu? Jeden nie da rady.
— Nie da — zgodził się Mentalski. — Ja różnie chodzę. Ale ja też nie wiedziałem, kiedy on za mną pójdzie.
— A psy?
— Psy to mi wytropiły parę dzików, sarny i jelenia. One są tresowane na zwierzynę, a nie na ludzi. No i ryzyk–fizyk, pomyślałem sobie, że zobaczę co będzie. Wlazłem na drzewo i zlazłem z tego drzewa z tłumokiem, takim niedużym, pod pachę wziąłem i do domu. A on tu już na mnie czekał.
— A co było w tłumoku? — zaciekawiłam się mimo woli.
— Śmiecia różnego napchałem, byle co. Gęsta korona, z dołu nic nie było widać, co tam na tym drzewie robię. Dał się nabrać, szmatę mi na łeb zarzucił, akurat jak drzwi otwierałem, pieski uwiązane były… Tak prawdę mówiąc, to worek był chyba, bo mnie od razu spętało. W łeb walnął, zamroczyło mnie i przecknąłem się już na łóżku. Nikogo nie było.
— I nie widział go pan?
— A skąd! Usłyszeć, to go usłyszałem, ale nim się zdążyłem obrócić, już ten worek miałem na łbie. Od tyłu mnie dopadł.
— I kiedy to było?
— Koło południa. W jasny dzień. Tak myślałem, że może w końcu kto przyjdzie i mnie uwolni.
— Mnie się zdawało, że pan spał — wtrącił Maciek niepewnie.
— A co miałem robić? Niewyspany byłem niemożliwie, bo on mnie pilnował, a ja jego, prawie z lasu nie wychodziłem. Bałem się, że on to drzewo znajdzie, chociażby przez przypadek. No to jak się przecknąłem z tego zamroczenia, posłuchałem trochę, czy się nic nie dzieje i usnąłem, sam nie wiem kiedy. Pukaliście w szyby, mówicie… Nic nie słyszałem, jakbym słyszał, chociaż bym charczał. Charczeć mogłem…
Pomyślałam, że nawet przesadne natręctwo ma swoje dobre strony. Gdybyśmy odjechali do hotelu, zamiast pchać się na chama do leśniczówki, spętany Mentalski i głodne psy czekaliby co najmniej do jutra. Zarazem zdziwiło mnie zaskakujące umiarkowanie złoczyńcy, tamtych zabijał, a Mentalskiego tylko związał, nie czyniąc mu krzywdy. Charakter mu się nagle zmienił i subtelność zalęgła? Rychło w czas…
Mentalski był już przytomny, przystąpiłam do sprawy.
— Otóż, panie Zefirynie — rzekłam z westchnieniem. — Na milicji zełgałam, że nic nam pan nie zdążył powiedzieć i dopiero teraz pan powie, jeśli pan w ogóle cokolwiek wie. Nie chciałam decydować bez pana. Ale uważam, że nie można ukrywać tych papierów Goboli, bo i tak cała afera wyszła na jaw, a .tam może być wyjaśnienie reszty. I w ogóle niech to nie leży w lesie, niech zostanie zabezpieczone.
— Myśli pani, że faktycznie zostanie zabezpieczone?
— Myślę, że tak. Jest to w tej chwili podstawowy problem, już parę osób się stara, żeby żadna świnia nie zdołała tego spaskudzić. Można powiedzieć, że tworzymy nową szajkę.
— Antyszajkę — poprawił Maciek i pokiwał głową potakująco. Mentalski popatrzył na niego i zamyślił się.
— No dobrze — zgodził się po chwili. — Ale tak w ślepo to ja im tego nie dam. Benek to był mój przyjaciel, ja to muszę wpierw zobaczyć. Nie wiem, co tam jest. Jak co trefnego, to spalę, a resztę można im oddać. Znaczy, sami musimy to znaleźć, a nie od razu lecieć z gębą.
Zaakceptowałam postanowienie bez namysłu. Przypomniałam sobie, że kiedyś Mentalski do spółki z Gobolą i kuśnierzem wygrzebał zawartość fałszywego grobu. Prawdopodobnie nie chciałby tego ujawniać, czemu się trudno dziwić. Nic już się na to nie poradzi, przepadło, nawet im nie ma co odbierać, więc niech będzie, ten błąd życiowy ukryjemy.
Świeżym porankiem ruszyliśmy w las. Psy zostały w domu, bo mała była szansa, że okażą się przydatne. Papierów w dziupli nie wywęszą. Maciek z Mentalskim uczciwie i rzetelnie sprawdzali drzewa, podzieliwszy sobie las na sektory. Usiłowałam czynić to samo, ale namiętność okazała się silniejsza. Mimo starań i przejęcia tematem cały czas jednym okiem patrzyłam na ziemię i po dwóch godzinach miałam już pół torby grzybów, same prawdziwki i kozaki. Z wydzielonego wokół leśniczówki kręgu spenetrowali jedną trzecią i znaleźli cztery puste dziuple, kiedy wlazłam w krzaki. Prawdziwki rosną idiotycznie, wcale nie pod dębami, tylko różnie, dwa znalazłam w gęstych jałowcach. Wepchnęłam się głębiej, bo za jałowcami jednak rosła dębina, gałęzie młodego drzewa słały się po ziemi, kusiło mnie, żeby pod nie zajrzeć. Zajrzałam na czworakach, popatrzyłam, uniósłszy je, żadnego grzyba nie było, puściłam uniesioną gałąź i już zamierzałam wycofać się tyłem, kiedy uświadomiłam sobie, że coś mi tam wpadło w oko. Uniosłam gałąź ponownie i stwierdziłam, że widzę but. Męski. W pozycji dla samotnego buta niewłaściwej…
Wylazłam z kłujących krzaków i rozejrzałam się. Maćka i Mentalskiego nie było widać i zrobiło mi się cokolwiek nieprzyjemnie. Cholera wie, kto tam leży i cholera wie, gdzie jest ten, co go położył. Wolałabym, żeby dla towarzystwa nie kładł i mnie… Nie znoszę krzyków w lesie, ale przemogłam się. — Macieeeeek! — rozdarłam się przeraźliwie. — Panie Zefirynieee! Hop, Hoooop!
Dookoła nadal panowała cisza i spokój.
Wrzasnęłam jeszcze raz i zamilkłam. Jesienny las zaczął jakby zmieniać swoje oblicze na mniej sympatyczne. Gdzie oni się podziali, do diabła, czyżby zdążyli odejść tak daleko…? Zrezygnowałam z krzyków, zaczęłam poruszać się na palcach. Przeszłam dwa kroki i zatrzymałam się, jeśli stąd odejdę, nie wiadomo, czy trafię z powrotem, muszę to miejsce jakoś zaznaczyć. Coś kolorowego, widocznego z daleka…
Jedynym kolorowym przedmiotem, jaki miałam przy sobie, była duża, czerwona portmonetka na bilon i papiery. Przezornie opróżniłam ją z zawartości i przywiązałam do wysokiego jałowca niebieską muliną w rzadko spotykanym odcieniu, której pół motka woziłam do Kopenhagi, żeby tam kupić identyczną, bo mojej matce zabrakło do haftu. Mulina na tle ciemnej zieleni nie odznaczała się zbytnio, ale portmonetka świeciła jaskrawą plamą. Ruszyłam w las, znów się zatrzymałam, rozpoznałam strony świata, na szczęście świeciło zamglone słońce, zorientowałam się, gdzie jest leśniczówka i cichutko, na palcach, zaczęłam oddalać się od buta.
Coś szło ze mną. Gdzieś obok delikatnie trzasnęła gałązka. Zaczęłam się bać, uświadomiłam to sobie i z miejsca ogarnęła mnie wściekłość. Oczy miałam ze wszystkich stron głowy, szukałam Maćka z Mentalskim, tajemniczego wroga i jakiegoś odpowiedniego drąga. Drągów w jednym miejscu leżało dużo, ale zmurszałych, łamały się już przy podnoszeniu, o zamachu nimi nie było nawet co myśleć. Scyzoryk, jako narzędzie obronne, wydawał mi się niedoskonały. Bałam się coraz bardziej i moja wściekłość rosła…
W tej sytuacji dostrzegłam grzyby. Trzy prawdziwki rosły jak na zamówienie, nie wytrzymałam, otworzyłam scyzoryk, przyklękłam obok, pośpiesznie wykręciłam je z ziemi. Obcięłam końce trzonów, włożyłam łup do torby i wciąż jeszcze klęcząc, obejrzałam się. Coś mignęło za mną i znikło, ale zdążyłam to zobaczyć.
Podniosłam się dopiero po chwili, bo na moment zamarłam, nie dowierzając własnym oczom. Ułamek sekundy, mogłam się omylić… Chyba jednak nie… Prawie przestałam się bać, moje obawy zyskały inne tło, wściekłość zmieniła nieco charakter. Ruszyłam szybciej, starając się nie patrzeć na ziemię, żeby znów przypadkiem nie zobaczyć grzybów. Nie szłam już cicho, robiłam hałas jak stado bawołów.
Milczenie straciło sens.
— Maciek, do cholery, gdzie jesteście! — wrzasnęłam z furią i nieco rozpaczliwie.
— Tutaj! — odkrzyknął Maciek niezbyt głośno.
Znalazłam ich wreszcie za kępą świerków, a może to były sosenki, nigdy nie umiałam odróżnić młodego świerka od młodej sosny. Mentalski stał pod dębem, a Maciek siedział na gałęzi i piastował w .objęciach duży tobół.
— Nie wiedzieliśmy, że to ty — wyjaśnił. — Woleliśmy się nie odzywać. Mamy to.
Podał tobół Mentalskiemu i zlazł z drzewa. Popatrzyłam z roztargnieniem. Wierzchnią warstwę tobołu stanowiła foliowa płachta albo worek, obwiązany sznurkami. Nie miałam teraz głowy do znalezisk.
— Słuchajcie, tam ktoś leży — powiedziałam pośpiesznie. — To znaczy, tak przypuszczam, bo widziałam tylko but. Zaznaczyłam to miejsce.
— Gdzie?!
— Tam, skąd przyszłam. Sama nie wracam.
— O rany boskie… Pójdziemy razem, trzeba chyba sprawdzić…?
— A to? — spytał Mentalski, potrząsając tobołem.
— Weźmiemy ze sobą! Zawahałam się.
— Czekaj, ja nie wiem, czy to będzie dobrze. Nie jesteśmy sami w tym lesie…
Maciek zainteresował się gwałtownie.
— A co? Jest milicja?
— Przeciwnie. Na moje oko jest wróg.
— Jaki wróg? Znów się zawahałam.
— Nie dam głowy, ale widzi mi się, że chyba Przemysław…
O Przemysławie Maciek nasłuchał się dostatecznie, żeby teraz trochę zbaranieć. Mentalski patrzył pytająco i przyciskał tobół do piersi. Zdenerwowałam się, nie wiadomo było, co zrobić, tam hipotetyczny trup, tu papiery Goboli, krążący dookoła Przemysław, a gdzieś jeszcze milicja, której chwilowo należy unikać. Nas jest troje, on jeden, ale jak go znam…
Mentalski zachował przytomność umysłu.
— Maciek, właź na drzewo — zakomenderował. — Najwyżej jak możesz. Weźmiesz to i będziesz siedział, dopóki nie wrócimy, człowieka na drzewie tak łatwo nie dopadnie. A do nas też nie podejdzie. Nie wiem, kto to jest, ale mam tego dosyć.
Oddał Maćkowi tobół i zdjął z pleców broń. Prawdopodobnie była to dubeltówka, bo miała dwie lufy. Maciek posłusznie wrócił na dąb i zniknął w listowiu.
— Jakbym miał jakie kamienie, mógłbym mu zrzucać na głowę! — westchnął z żalem.
Poradziłam, żeby zrzucał śmieci. W każdej dziupli jest mnóstwo śmieci, można napastnikowi zaprószyć oczy i będzie z głowy. Ucieszył się z pomysłu, utknął tobół gdzieś na gałęzi i zsunął się do dziupli po amunicję.
Ruszyłam z Mentalskim w drogę powrotną, wypatrując portmonetki.
Całe szczęście, że szłam w tym kierunku z oczami w tyle głowy. Nie trafiłabym inaczej, las z każdej strony wygląda odmiennie. Dzięki patrzeniu za siebie znalazłam teraz miejsce, gdzie obcięłam korzenie trzech prawdziwków i dostrzegłam Przemysława, potem składowisko zmurszałych drągów, potem powinnam już zobaczyć czerwoną plamę portmonetki na wysokim jałowcu.
Czerwonej plamy nie było, kępy jałowców rosły wszędzie. Zwolniłam i zaczęłam się rozglądać.
— Może dalej? — powiedział Mentalski. — Jakie to było miejsce?
— Gęste jałowce, jeden wysoki, na skraju, od tej strony, a za nimi, od tamtej, młody dąb. Gałęzie mu się słały po ziemi. Za dębem też jałowce, ale możliwe, że rósł tam i stary. Nie spojrzałam, zobaczyłam but i od razu wylazłam.
— To już chyba wiem. Rośnie i stary. To powinno być tam. Kępa znajdowała się przed nami, wysoki krzak jałowca wyglądał znajomo, ale moja portmonetka znikła. Dobrze, że z niej wszystko wyjęłam. Nie mniej nie był to las gęsto zaludniony i obecność zwyczajnego złodzieja wydała mi się wątpliwa. Jeden się znalazł na całą okolicę i od razu trafił na moją portmonetkę…?
Gdzie ją wieszałam, pamiętałam doskonale. Przyjrzałam się temu miejscu, wśród igieł jałowca pozostały maleńkie strzępki niebieskiej muliny. Zdążyłam pomyśleć, co by było, gdybyśmy nie wrócili, gdyby tam rzeczywiście leżał trup, gdyby zawiadomił o tym ktoś inny i znalazłaby go milicja. Oczyma duszy ujrzałam, jak zdejmują te strzępki, badają pochodzenie nitek, stwierdzają, że nie nasza, zagraniczna… Może cudownym sposobem wpadłaby im w ręce także i portmonetka, a w niej moje prywatne mikroślady. Pierwsza podejrzana gotowa….
Jak zwykle zdążyłam to sobie wyobrazić w ułamku sekundy. Mentalski z dubeltówką w garści wczołgał się pod jałowce i uniósł gałęzie dębu. Chwilę patrzył, po czym wylazł tyłem.
— To człowiek leży w tym bucie — zawyrokował. — Od tamtej strony chyba łatwiej się dostać, ale lepiej będzie wezwać milicję od razu. Może tam znajdą jakie ślady.
Przyświadczyłam skwapliwie, smętnie myśląc, że znajdą pewnie także moją własność i niewątpliwie szczątki tych grzybów, po które się tam wepchnęłam. Wyjdę im na prowadzenie, jak amen w pacierzu. Matko jedyna, cud będzie, jeśli mnie w końcu nie zamkną…
Maciek czekał cierpliwie na drzewie, chociaż przez chwilę miałam obawy, że zniknie, tak samo jak portmonetka. Szkoda mi jej było, lubiłam ją, dostałam w prezencie na gwiazdkę i okazała się wyjątkowo poręczna. Odbiorę cholernikowi, nawet gdybym za to miała iść siedzieć!
Do leśniczówki było dziesięć minut drogi. Mentalski dzwonił do komendy, patrząc jak równocześnie rozpakowujemy tobół. Były to dwie torby foliowe, jedna w drugiej, obie uszczelnione taśmą klejącą. Wewnątrz znajdowały się już tylko wielkie, papierowe koperty i mały woreczek z płótna. Z woreczka wysypał się fragment wystawy jubilerskiej, głównie brylanty. Naszyjnik, kilka pierścionków, bransoletka, broszka, i trochę kamieni luzem.
— Cholera — mruknął Maciek ponuro.
— Nie dotykajmy tego — poradziłam przezornie. — Wrzućmy z powrotem i później się zastanowimy. Trzeba pomyśleć, jak im to oddać, bo już za samo rozpakowanie chyba nas zabiją.
— A pewnie — przyświadczył Maciek i przytrzymał woreczek pod blatem stołu. Zgarnęłam do niego precjoza nożem kuchennym.
— Za jaki kwadrans tu będą — zawiadomił Mentalski i podszedł do stołu. — Te świecidełka to mnie nie obchodzą, ale papiery chcę zobaczyć.
Oglądaliśmy koperty kolejno, żeby nie narobić bałaganu. Stare sztabówki, znajomy widok. Stare zdjęcia, kilka sztuk zaledwie, ale w tej całej sprawie zdjęcia wciąż okazywały się bezcenne, fotograficzna afera, można powiedzieć… Wyciągnęłam lupę, Maciek na wszelki wypadek odwracał wszystkie i zaglądał pod spód.
— Słuchajcie, tu jest coś napisane…
Mentalski wyjął mu to z ręki, odczytał tekst, najpierw po cichu, a potem głośno.
— Benek napisał. To jest Alfred Kozłowski, który przyjął nazwisko Bock. Jego proteza jest fałszywa, ma obie ręce. To on zabił Lothara Schulca, Floriana Gąskę, Szczepana Piątkowskiego i Zenona Kluskę. Szuka mnie, żeby też zabić, bo za dużo wiem.
O mało nas nie zadławiła ta informacja, wydarłam mu zdjęcie z rąk, wyrżnęliśmy się z Maćkiem głowami, aż huknęło. Wreszcie mogłam się upewnić co do tego piekielnego Kozłowskiego, tatusia Fredzia, męża Gaci…
Dużo widać nie było. Kozłowski, pochylony, coś robił, wyglądało, jakby mył ręce w miednicy, musiał się obejrzeć akurat w momencie pstryknięcia i pokazał trzy czwarte twarzy. Rozpoznałam go, chociaż na tym zdjęciu był młody. W gruncie rzeczy niewiele się zmienił, a uroda mu pozostała. I niewątpliwie Gaci pozostał niefart do Finetki…
— Co za Lothar Schulc? — spytał Maciek, zaskoczony i nieco zdenerwowany. — Takiego jeszcze nie było, wiecie coś o nim?
— Nic kompletnie — odparłam. — Gobola go wymienił na pierwszym miejscu, więc może to było najwcześniej? Pierwsza ofiara? Panie Zefirynie, pan coś wie?
Mentalski ponuro pokiwał głową.
— Wiem, ale to potem wam powiem. Teraz najpilniejsze te rzeczy, bo tylko patrzeć, jak przyjadą. Szukał go, żeby zabić, no i znalazł w końcu…
Dokumenty Goboli rzeczywiście były fascynujące. Informacje o miejscach ukrycia łupów wojennych spisane były w punktach, przy każdej uzupełnienie, skąd pochodzi wiadomość. Oddzielnie rejestr ludzi, tych co chowali i tych co usiłowali znaleźć albo znaleźli, Mundzio zajmował tam dość zaszczytną, wysoką pozycję. Oddzielnie niemieckie dokumenty, chyba wojskowe. Prawie zdziwiło mnie, że nie ma tam nic o Bursztynowej Komnacie, bo zakres wiedzy Goboli w tej dziedzinie był wstrząsający!
— O rany! — powiedział nagle Maciek. — Słuchaj! Zdobyczne, wyniesione z Powstania Warszawskiego, znalezione przez Lucynę Szczygielską… Czy to przypadkiem nie twoja ciotka?
Szarpnęło mną dodatkowo.
— Ależ tak! Jezus Mario, komu to ona dała?!
— Jakiemuś Kowalskiemu. Rzadkie nazwisko. Ale ten Kowalski miał sitwę z Latajem, a Latajowi Gobola to ukradł. Tak tu napisał.
— Już nie żyje, więc nie ma co ukrywać — powiedział stanowczo Mentalski. — Zresztą słusznie ukradł i dobrze zrobił.
W jednej kopercie znalazłam listy od Hilla. Nie próbowałam ich odczytać, bo były po niemiecku. Adres nadawcy kanadyjski, możliwe, że poniewierał mu się w domu któryś z nowszych, jakaś ostatnia korespondencja, możliwe, że zabójca ją znalazł, możliwe, że dopiero wtedy poznał adres Hilla i pojechał go wykończyć, możliwe, że to nie ja go na ten ślad naprowadziłam, tylko tak się przypadkiem zbiegło. Daj Boże, amen!
— Gliny zaraz tu będą — przypomniał Maciek ostrzegawczo. — Co robimy? Ja bym im tego nie dawał, wolę, żeby wziął bezpośrednio ten twój kapitan, jak mu tam, Legowski.
— Ja też wolę. Przyjadą, bo w jałowcach leżą zwłoki, a nie dlatego, że znaleźliśmy spadek po Goboli, jedno z drugim nie ma nic wspólnego. Kto tam leży, do diabła…? To trzeba schować i nic nie mówić, zabierzemy do Warszawy całość, albo spróbuję zadzwonić do kapitana, niech robi co chce. Zbieraj do worka!
— Gdzie schować?
— Nie wiem. Panie Zefirynie, gdzie schować?
— W waszym samochodzie — odparł Mentalski bez wahania. — Jakby tu padły na mnie jakie podejrzenia, mogą mi przeszukać dom. A wy pewno zaraz odjedziecie.
— O ile również nie padną na nas jakieś podejrzenia — mruknął Maciek i zgarnął foliowe torby.
Samochód stał na podwórzu Mentalskiego. Dla kamuflażu mocno rozszerzyłam zakres wykonywanych czynności, sprawdziłam olej, dolałam niepotrzebnie wody do akumulatora, przetarłam szyby. Bardzo przydatne okazały się butelki po piwie, turlające się po całej podłodze, uprzątałam je długo i wytrwale. Foliowe torby wepchnęłam pod tylne siedzenie, które odsuwało się z trudem i mogło stanowić pewne zabezpieczenie przed ewentualnym złodziejem. Cały czas pamiętałam o Przemysławie, którego obawiałam się znacznie bardziej niż milicji.
Porucznik, wciąż ten sam, powitał nas, jak starych znajomych.
— Państwo tak często będą do nas przyjeżdżać? — zainteresował się grzecznie. — Ja bym chciał to wiedzieć, bo co państwo przyjadą, zaraz trup. Dużo tego jeszcze będzie?
Z lekkim wysiłkiem pohamowałam chęć wyznania mu, że gdziekolwiek pojadę, trupy ścielą się gęsto. Mogłoby to wprowadzić uciążliwe komplikacje.
— Ten to nie nasz — oznajmiłam godnie. — Nie mieliśmy go w planach. W ogóle nie wiemy, kto to jest i skąd się wziął, może to jakaś konkurencja. Kapitana Legowskiego przypadkiem u pana nie było? Dzwonił może?
— Kto go znalazł? — odparł na moje pytanie porucznik.
— Ja, ale…
— Ja też go widziałem — przyznał się uczynnię Mentalski.
— To proszę prowadzić. Dokładnie tą samą drogą.
Maciek został na gospodarstwie, usiadł na schodkach tylnego ganku i nie odrywał oczu od samochodu. Weszliśmy w las, Mentalski szedł jak po sznurku, lekceważąc ostatnie życzenie porucznika, bo i tak nie wiadomo było, co uznać za tę samą drogę. Moje grzybowe meandry, trasę do drzewa z dziuplą czy najkrótszą ścieżkę do domu, tę, którą wracaliśmy. Po paru minutach z rozgoryczeniem spojrzałam na wysoki jałowiec i pokazałam palcem.
— Tędy wlazłam.
— Po co?
— Po grzyby. Tam rosły, gdzie pan zobaczy resztki. Oczyściłam je od razu. Jeszcze nie wiedziałam, że dalej jest but.
Porucznik westchnął, wczołgał się ostrożnie, popatrzył, po czym wylazł tyłem. Ekipę ze sobą przywiózł liczną, czterech ludzi, jeden z nich okazał się fotografem. Zanim dotarli do buta z przyległościami, spenetrowali teren dookoła centymetr po centymetrze, pstrykając co krok. Zaniepokoiłam się nagle.
— Jeżeli ten w krzakach jeszcze żyje, to mu się nieźle przysłużyliśmy — szepnęłam do Mentalskiego. — Może najpierw trzeba było wezwać pogotowie albo co.
— Nie — odszepnął bez wahania Mentalski. — Nie żyje. Ja to wiedziałem od razu.
— Skąd?
— Nie wiem. Ale wiedziałem.
Strzępki nici z jałowca porucznik zdjął osobiście z wielką pieczołowitością. Uznałam, że lepiej będzie przyznać się dobrowolnie i bez nacisku.
— To moje. Przywiązałam tym portmonetkę, żeby trafić do tego miejsca z powrotem.
— Jaką portmonetkę?
— Czerwoną. Dosyć dużą.
— I gdzie ona jest?
— Nie wiem. Jak wróciliśmy, już jej nie było. Nie spadła, więc chyba ktoś ukradł.
Trwało to wszystko tyle czasu, że właściwie te zwłoki można było zostawić tam już na zawsze. Przysypać czymkolwiek i byłyby pochowane. Porucznik miał inne poglądy, obejrzawszy każdą szyszkę i każdy patyczek, kazał denata wyciągnąć.
Ku mojej uldze, drugi osobnik z ekipy okazał się lekarzem.
— Osiem do dziesięciu godzin — oznajmił, podnosząc się i otrzepując spodnie. — Na pierwszy rzut oka cios karate w szyję. Reszta po sekcji.
Pocieszyło mnie to odrobinę. O ile wiedziałam, ciosami karate nie dysponowało żadne z nas, ani Maciek, ani Mentalski, ani ja. Co do siebie byłam nawet zupełnie pewna. Policzyłam pośpiesznie czas i wyszło mi, że ktoś go zabił między trzecią w nocy a piątą rano. Spaliśmy wszyscy aż do wpół do siódmej i nie mieliśmy alibi. Psy Mentalskiego mogłyby zaświadczyć, że nikt z nas nie wychodził z domu, ale nie będą ich pytać.
Porucznik uczynił zapraszający gest.
— Znają go państwo?
Podeszliśmy i popatrzyliśmy równocześnie. Wystarczył mi jeden rzut oka i wcale nie dlatego, że nieboszczyk na lewej ręce miał grubą, czarną rękawiczkę. Oglądałam go już dwukrotnie i to niedawno, przed paroma tygodniami w Kanadzie i przed godziną na fotografii. Nie zmienił się wcale. W pierwszym momencie nic innego nie udało mi się pomyśleć, jak tylko to, że Gacia została wdową…
Natychmiast potem wtrąciła się dusza. Nagle błysnęła mi pewność, że Mentalski się rąbnie. Powie, ze dopiero co widział jego zdjęcie, że było o nim gadanie, że Gobola oskarżył go o zbrodnie… Wyjdą na wierzch odnalezione papiery. Już otwierał usta.
— To jest niejaki Alfred Kozłowski, obywatel RFN, teraz nazywa się Bock! — ryknęłam z wielkim naciskiem, aż echo poszło po lesie. — Jego syn mieszka w Warszawie na Siekierkach, ale nie wiem, czy się do niego przyzna.
Mentalski zamknął usta.
— Znała go pani? — spytał porucznik.
— Którego? Syna, czy tego tu…?
— Tego.
— Osobiście nie. Raz go widziałam w naturze, nie wiedziałam wtedy, kto to jest, potem mi go opisywano. Ale poznaję po protezie, oglądałam jego ręce na zdjęciach w dużym powiększeniu.
Porucznik skierował pytające spojrzenie na Mentalskiego.
— To jest znajoma twarz — oświadczył Mentalski. — Ja go musiałem kiedyś widzieć, ale był wtedy o wiele młodszy. Co do nazwiska, to nie znałem i nie znam. I tak mi się jakoś wydaje, że w tych dawniejszych czasach widziałem go koło Benka… Znaczy, koło Goboli. Ale dokładnie nie pamiętam, tylko mi to tak jakby w oczach majaczy.
— Da się tu jakoś bliżej podjechać?
— Jest leśna droga od tamtej strony, ze sto pięćdziesiąt metrów będzie, ale bliżej już nie…
Kiedy wróciłam do leśniczówki na schodkach obok Maćka siedział kapitan Legowski, mocno zamyślony. Usiadłam obok.
— Mam wieźć ten nabój do Warszawy i tam panu przekazać, czy odbierze pan to ode mnie już tutaj? — spytałam zgryźliwie. — Przeciwnik nam się wykrusza, niebezpieczeństwo klęśnie, więc mogę zrobić, jak pan uważa.
— Kto tam leży, w tym lesie?
— Kozłowski, czyli Bock. Gwarantowane.
— Nie mów! — krzyknął Maciek, żywo poruszony. — Poważnie?
— Jak Boga kocham.
— Coś podobnego…! A myśmy wpierali w porucznika, że nic z tym wspólnego nie mamy…
— Razem wracamy — zarządził kapitan Legowski i podniósł się ze schodków. — Tylko przedtem obejrzę sobie to miejsce w lesie. Papiery niech na razie zostaną u pani, odda mi pani w Warszawie. Zdaje się, że istotnie został nam już tylko jeden front…

*

— Ciekawa rzecz, skąd mu się bierze to rozszalałe zaufanie do ciebie — powiedział nieco kąśliwie Mateusz, zapalając papierosa nad zdjęciem nieboszczyka Kozłowskiego. — Powinien był ci to odebrać od razu, a co najmniej na przedmieściach Warszawy. Tymczasem pozwolił ci przywieźć do domu. Zastanawiam się, co to może znaczyć.
— Pośrednio to rozszalałe zaufanie spada i na ciebie — zauważyłam grzecznie.
— Toteż dlatego się zastanawiam…
— Nie możesz go zwyczajnie zapytać? Przecież go znasz.
— Nie widzieliśmy się od wieków. Z różnych przyczyn. Najwyżej przelotnie, może teraz się zmieni… A ty co? Masz jakiś pogląd?
Przez całą drogę z Bolesławca do Warszawy miałam czas przemyśleć sprawę. Wałkowaliśmy ją z Maćkiem na wszystkie strony i wnioski nam z tego powychodziły rozmaite. Ucieszyłam się nawet, że mogę je teraz skonfrontować z opiniami Mateusza.
— Sam pomyśl, kogo on ma obecnie w sojuszniczym obozie — wytknęłam. — Ciebie, mnie i w nieco mniejszym stopniu Maćka. Nikt z nas niczego mu nie skręci ani z głupoty, ani z chciwości, ani nawet nadludzka szlachetność charakteru nie jest nam potrzebna, bo już się dokładnie ujawniliśmy. A przeciwko, po załatwieniu Kozłowskiego, co mu zostało? Na dobrą sprawę, wyłącznie tajemnicza siła. To gdzie lepiej to trzymać, u niego, czy u mnie?
— No, powiedzmy… Ty, ostatecznie, możesz nawet coś zgubić i nic ci za to nie grozi, z posady cię nie wyrzucą. Może masz rację… Ale pozostaje kwestia zabójstw, muszą je przecież jakoś wyjaśnić, a w tym są do tego materiały.
— Wszystkie umorzą, bo sprawca wykorkował.
— Jeszcze został sam sprawca. Ciekawe, kto go załatwił. Nie wierzę, że wy, ty i ten Maciek. Chyba, że leśniczy?
— Przemysław — mruknęłam pod nosem.
— Co?
— Przypuszczam, że Przemysław. Derbacz. Możliwe, że jest to tylko moje pobożne życzenie, ale coraz bardziej robię się o tym przekonana. Pasuje do niego.
Mateusz przyglądał mi się przez chwilę z podejrzliwym niedowierzaniem.
— Wygłupiasz się?
Pokręciłam przecząco głową. Mateuszowi zaczął się zmieniać wyraz twarzy.
— Słuchaj, to byłoby zbyt piękne, żeby mogło być prawdziwe. Nie mogę uwierzyć. Skąd ci ten pomysł przyszedł do głowy?
— Widziałam go tam na własne oczy. Krótko bo krótko, ale jednak. I on zna karate. Poza tym Mentalski twierdził, że ktoś tam się pętał, czatował na mienie po Goboli, i ani razu mu się nie pokazał. Przemysław to potrafi. I nie zabił go, napadł i związał bez szkody dla zdrowia, Kozłowski by się nie wdawał w takie subtelności, Przemysław owszem. Ale nie ciesz się, nic mu nie zrobią, naszym zdaniem on jest nienormalny, więc najwyżej dostanie wariackie papiery.
Oblicze Mateusza rozjaśniło się już wyraźną nadzieją.
— Wariackie papiery też dobre. Nawet powiem ci, że wprost doskonałe. Ty chyba nie masz pojęcia, ile by to znaczyło! Nie zdajesz sobie sprawy, w jakim stopniu ten przeciwny front zostałby zachwiany…
Zdążyłam ucieszyć się, że zdam sobie sprawę za chwilę, bo Mateusz w rozpędzie wyjawi jakieś potężne tajemnice, ale nie dane mi było dostąpić tego szczęścia. W tym właśnie momencie złośliwie zadzwonił telefon.
Kapitan Legowski nie rozciągał swojego zaufania na nieskończoność, ograniczył je do jednego przedpołudnia. Upewnił się, czy jestem w domu i zapowiedział wizytę. Ostrzeżenie, iż natknie się na Mateusza, nie zniechęciło go wcale, przeciwnie, zapłonął wyraźną chęcią oglądania nas razem.
Przybył po dziesięciu minutach, obaj z Mateuszem padli sobie w objęcia, ale wspomnień z dzieciństwa snuć nie zaczęli. Kapitan miał ze sobą wielką torbę myśliwską, na samym wstępie wyjął z niej i położył na stole czerwony przedmiot.
— Zna pani tę rzecz?
— Moja portmonetka! — wykrzyknęłam radośnie. — Skąd…? Chcę ją z powrotem! Odda mi pan, czy też jest to potwornie ważny dowód rzeczowy…?
— Jest to dowód rzeczowy, ale może ją sobie pani zabrać. Potrzebna mi jak dziura w moście.
Schowałam ją pośpiesznie, żeby się przypadkiem nie rozmyślił i na wolnym skrawku stołu postawiłam kawę. Reszta blatu zawalona była spadkiem po Goboli.
— Skąd pan ją ma? — spytałam z zaciekawieniem. — Gdzie była?
— Jest to dowód rzeczowy na pani udział w zabójstwie Kozłowskiego — odparł kapitan Legowski głosem wyzutym z wszelkiej intonacji. — Mnie jednakże jeden zabójca wystarczy. Nie uwierzę, że przy zadawaniu ciosu trzymała go pani za ręce i nogi.
— Karate? — zainteresował się Mateusz.
— Karate. Tak bezbłędnie, że musiał to być przypadek.
— Nie chciałbym być natrętny, ale możesz powiedzieć, kto…? Kapitan westchnął i popatrzył na mnie.
— Pan Derbacz sam się zgłosił. Zabił go w obronie własnej i bardzo mu przykro. Biografia denata nie pozwala temu zeznaniu nie wierzyć. Pani portmonetkę znalazł w bezpośredniej bliskości zwłok i zabezpieczył.
Wściekłość strzeliła we mnie i w mgnieniu oka odzyskałam głos, utracony na chwilę ze zgrozy.
— A pewnie, że w bezpośredniej bliskości, trzech metrów nie było! Co za cholera ciężka, że też ten człowiek nigdy ani nie zełże, ani prawdy nie powie! Mówiłam, że mu nic nie zrobicie! Dalej będzie kręcił, bruździł i gmatwał! Przyznał się tylko dlatego, że go widziałam i on widział, że widziałam! Głowę daję…!
— Kręcił może i będzie, ale brużdżenie skończone. Jest skompromitowany ostatecznie, czego pani, zdaje się, nie docenia.
— Nie on jeden i bez skutku! — warknęłam pod nosem, ale ukoiło mnie spojrzenie, jakie kapitan i Mateusz wymienili pomiędzy sobą. Widocznie wchodziły w grę te jakieś tajemnicze, niepojęte dla mnie i nie znane mi układy, które właśnie szlag trafiał i diabli brali. Wyglądało na to, że Przemysława rzeczywiście mieliśmy z głowy, a razem z nim i tę upiorną Finetkę. Szajka upadła definitywnie, samotny Mundzio i owdowiała Gacia nie znaczyli już nic.
— A ten Bergel? — przypomniałam sobie nagle. — Co z nim? Nie spróbuje przypadkiem zacząć na nowo?
— Bergel siedzi — odparł kapitan z lekkim roztargnieniem, zaczynając przeglądać szpargały na stole. — Zrobił nam tę grzeczność, że co najmniej dwa dokumenty miał fałszywe i z tym przyjechał do Polski. Powiem pani jeszcze… Za chwilę, niech to sprawdzę…
Przeczekałam cierpliwie, aż śmietnik na stole podzielił się na dwa uporządkowane stosy. Wyraz twarzy Mateusza był widocznie zaraźliwy, bo przeniósł się na kapitana. Przyjrzałam się im uważnie i uznałam za słuszne pójść do kuchni po koniak.
Kapitan skończył przegląd, wypił zimną kawę i odchylił się na oparcie kanapy.
— Owszem, możemy wznieść toast — oznajmił z satysfakcją. — Powiem pani jeszcze, że dostaliśmy te odciski palców od duńskiej policji. Kozłowski to był utalentowany facet, istniał w dwóch osobach, lewą rękę niekiedy miał, a niekiedy nie. Własny syn był przekonany, że jej nie ma. Tę atrapę protezy miał zrobioną doskonale, nigdy nie podpadł i żadna policja nie robiła mu badania lekarskiego. Rękawiczkę zdejmował bardzo rzadko i właśnie coś takiego nastąpiło w tej Danii. Nie wiem co się tam działo, ale coś go musiało chyba mocno zaskoczyć, bo już nie zdołał wrócić do symulacji. Pierwszy raz w całej karierze przytrafił mu się taki pech.
Pomyślałam, że relacje o awanturze dostałam widocznie bardzo złagodzone. Alicja, raz na ćwierćwiecze, wpadła w szał i efekt musiał być epokowy. Nic dziwnego, że syn sąsiadów przeraził się śmiertelnie…
— I te odciski palców, jak rozumiem, są panu znajome?
— Od dawna. Przechowujemy je od trzydziestu lat. Mateusz nalał do kieliszków. Nie pozwoliłam mu się odezwać.
— Zaraz, jeszcze nie wszystko wiem. Co to był za jakiś ten Lothar, jak mu tam… Schulc? Najwcześniejsza ofiara?
Kapitan Legowski nie usiłował ukryć swojej wiedzy.
— Owszem, najwcześniejsza ofiara. Zginął krótko po wojnie, w czterdziestym szóstym roku. Dysponował największą ilością materiałów, bo myśl o powojennym rabunku zaświtała mu już w czterdziestym trzecim. Kozłowski wszedł z nim do spółki i zabił go, przypadkiem, czy z premedytacją, tego się już nie dowiemy.
— A Michałek? Wie pan jak to było? Kanada rozgryzła?
— Owszem. Oni tam mają duże możliwości techniczne, a sugestie od nas trochę im pomogły. W skrócie to było tak, że ktoś walnął jego głową o burtę łodzi, nieprzytomnego przewlókł pod wodą na środek jeziora i utopił. Sam zaś skoczył kilka razy i za ostatnim skokiem nie wypłynął. To znaczy, pod wodą popłynął do brzegu, czego nikt nie zauważył. Jakieś dziecko tylko twierdziło, że przez chwilę widziało głowę nad wodą w połowie drogi. Co się tam naprawdę działo, pani powinna wiedzieć lepiej ode mnie, to pani tam była, a nie ja.
Spróbowałam to sobie wyobrazić.
— Być byłam, ale cokolwiek oddalona. U Finetki natomiast był Kozłowski. Chyba Mateusz ma rację…
Mateusz powtórzył swoją opinię o wydarzeniach. Kapitan wysłuchał z zainteresowaniem i przyświadczył, istotnie, mogło tak być. Źródłem konfliktu było zdjęcie, usunęli Michałka, żeby pozbyć się wreszcie konkurencji. Udział Finetki w tej imprezie był nie do rozwikłania i nie miałam najmniejszych wątpliwości, że kanadyjska policja też do niej nie trafi.
— Swoją drogą, chciałbym na to zdjęcie popatrzeć — rzekł Mateusz nieco podejrzliwie. — Najlepiej w dużym powiększeniu. Mam na myśli to, które jej ukradłaś, nie wiem, ale jakoś mi się to wszystko nie podoba. Nie uspokoję się, dopóki go dokładnie nie obejrzę.
— Możemy to załatwić od razu — zaproponował uprzejmie kapitan i sięgnął do swojej myśliwskiej torby.
Zaskoczył nas tak, że nie powiedzieliśmy nic. W milczeniu przyglądaliśmy się, jak wyciąga z torby przyrząd, podobny nieco do rzutnika Alicji, ale trzy razy mniejszy. Przypomniałam sobie, że Japonia kocha miniaturyzację.
— Zasłoń okna — poleciłam Mateuszowi i zdjęłam ze ściany haft mojej matki.
— Przecież mamy odbitkę — zaprotestował Mateusz, nie ruszając się z miejsca. — Chyba trzeba najpierw zrobić negatyw…?
— Nie przejmuj się — uspokoił go kapitan. — Nic nie trzeba. Technika idzie do przodu, nawet u nas.
Poszłam po zdjęcie, które cały czas tkwiło spokojnie w mojej kosmetyczce. Nie znalazłam dla niego bezpieczniejszego miejsca, więc na wszelki wypadek nosiłam je przy sobie i woziłam po świecie. Myśl, że mogłoby zostać zakwestionowane na którejś granicy jako materiał szpiegowski, przyszła mi do głowy, ale nie miała żadnych konsekwencji. Pozostała myślą i cześć.
Kapitan podłączył swój przyrząd do gniazdka w ścianie i wetknął w niego odbitkę. Prztyknął. W pokoju panował półmrok. Na jasnym tle, w miejsce haftu mojej matki pokazał się wielki, czarno–biały obraz.
Wszyscy troje patrzyliśmy nań w kamiennym milczeniu. Kawałek obrazu wchodził wprawdzie w regał z książkami, ale to nie przeszkadzało dokładnie go rozpoznać. Poczułam, jak mi się robi całkiem niedobrze.
Mateusz chrząknął.
— Sprawdź może, co masz w torebce — zaproponował dziwnym głosem.
— Gówno — odparłam uprzejmie, acz zdecydowanie.
Kapitan nie mówił nic i z wyraźnym upodobaniem wpatrywał się w ścianę.
Widniało na niej olbrzymie, straszliwie ozdobne i potwornie skomplikowane drzewo genealogiczne królów i książąt francuskich, szczegółowo opisane pismem maszynowym i przystrojone dekoracyjnymi ornamentami. Nawet w tym powiększeniu ciężko było wszystko odczytać, wyróżniali się nieco królowie, wybici wersalikami. Największy rozmiar z nie znanej mi przyczyny, miał Franciszek I.
— No to cześć — powiedział z rozgoryczeniem Mateusz. — Ktoś nas wyrolował konkursowo. Jak znam Finetkę…
— Może nie będzie tak źle — przerwał kapitan i zgasił obraz. — Szczerze mówiąc, spodziewałem się trochę czegoś podobnego. Zaraz sprawdzimy. Niech pani na razie zostawi te okna.
W milczeniu zapaliłam lampę. W oszołomieniu usiłowałam zastanowić się, co to, u diabła, mogło znaczyć. Ukradł mi to ktoś, zamienił, tak jak ja Finetce…? Przypomniałam sobie, że przez tydzień miał to mój syn, Jezus Mario, może prawdziwe zdjęcie jest u niego…?!
Kapitan przeglądał nieliczne listy Hilla do Goboli. Mateusz palił papierosa i przypatrywał mi się z pełną zainteresowania zgrozą. Zdaje się, że nie zdziwiłoby go wcale, gdyby mi nagle wyrosły potężne kły, szpony i błoniaste skrzydła. Możliwe, że uciekł by wówczas w pośpiechu, ale bez zaskoczenia.
Z jednej koperty kapitan wyciągnął pojedynczą, złożoną na pól kartkę i poprosił o nożyczki. W zdenerwowaniu nie mogłam znaleźć żadnych innych, jak tylko krawieckie, długości bez mała pół metra. Posłużył się nimi całkiem zręcznie, delikatnie odciął brzeżek kartki z dwóch stron i rozchylił narożnik. Okazało się, że kartka składa się z dwóch warstw papieru, razem sklejonych.
Ze środka wypadła mała odbitka.
Powstrzymaliśmy się z doznawaniem ulgi aż do chwili, kiedy na mojej ścianie pojawiła się znajoma, gęsta mapa, upstrzona nieregularnymi plackami…
Nie od razu odzyskałam równowagę. Kiedy sobie przypomniałam wszystko co czyniłam, żeby rąbnąć Finetce drzewo genealogiczne francuskiej arystokracji, o mało mnie szlag nie trafił. Skąd oni wzięli to drzewo…?! Kapitan z Mateuszem składali sobie nawzajem gratulacje, pod niebiosa wynosząc przezorność nieboszczyka kuśnierza.
— Wyjątkowo przytomny facet — chwalił Mateusz. — Jeżeli nie dał się przerobić nawet Finetce… Chyba że od początku tego nie miał, pozostało u nas…?
Kapitan potrząsnął głową.
— Chyba miał. Papier nie nasz, przyszło z Kanady. Wysłał, jak poczuł, że się robi koło niego trochę ciasno. Bał się, że jednak w końcu to dostaną.
— I tak by nie dostali, bo przecież im ukradłam — wtrąciłam z ciężką urazą.
— Nie mógł przewidzieć, że tam przyjedziesz w przestępczych celach — zauważył jadowicie Mateusz. — Nie przejmuj się, Finetka też namotała, a skrupiło się na Michałku.
Popatrzyłam na niego z największym obrzydzeniem, na jakie się mogłam zdobyć i odwróciłam się do kapitana.
— Skąd pan wiedział, że to tam jest?
— Nie wiedziałem. Przy oglądaniu listów wydało mi się, że ten jeden jest inny i coś w sobie ma. Zamierzałem sprawdzić później, ale zdecydowałem się, że lepiej od razu.
— I całe szczęście, bo już bym zupełnie nie wiedział, co zrobić — powiedział Mateusz z ulgą.
— A teraz wiesz? — spytałam zgryźliwie.
Spojrzał na mnie z zaskoczeniem, pewnie dlatego, że nic mi nigdzie nie wyrosło.
— No… wiesz… w każdym razie… Nie — przyznał nagle. — Prawdę mówiąc, nie mam pojęcia. Niewątpliwie lepiej, że mamy to w ręku, ale co dalej? Co ty o tym myślisz? — zwrócił się do kapitana.
Kapitan popadł w krótką zadumę.
— Pani ma całą resztę, tak?
— Mam. Nie oddam, dopóki nie znajdziecie pewnego zabezpieczenia. Zmarnowane to zostanie po moim trupie.
— Tfu, na psa urok — powiedział Mateusz. — Po moim też.
— To już trzy — policzył kapitan. — Proponuję schować to komisyjnie w miejscu, o którym nikt nie musi wiedzieć, faktu chowania nie rozgłaszać…
— I poczekać, aż jakaś władza tego zażąda — podpowiedziałam głosem suchym jak pieprz. — Albo wymyśli w tej kwestii genialne zarządzenie, podobne do tych wszystkich, które położyły nam gospodarkę.
— Mówię przecież, nie rozgłaszać! Za to zrobić spis schowanych materiałów…
— I rozesłać do UNESCO, do Episkopatu, do Interpolu i do konserwacji zabytków. Nie mają chyba wszyscy sitwy ze sobą?
— Notariat — powiedział z zakłopotaniem Mateusz. — Nie wiem, czy nie włączyć w to notariatu. Ja bym chciał mieć pewność, że nie tylko nikt tego nie wykorzysta dla własnych celów…
— I nie sprzeda na Mexico plac…
Popatrzyli na mnie takim wzrokiem, że ten mój trup zaczął się już rysować na horyzoncie. Mateusz kontynuował.
— … Ale także nie zmarnotrawi. Historia wskazuje, że nic nie trwa wiecznie, nawet marnotrawstwo kiedyś ulega zakończeniu, a do marnotrawienia mamy już tak niewiele, że chyba kres jest bliski. Do tego czasu uniedostępnić.
— Ktoś musi wziąć na siebie osobistą odpowiedzialność — podsunął kapitan. — Za połowę powiedzmy. Druga połowa gdzie indziej i u kogo innego…
— To po co zbieraliśmy to do kupy? Dotychczas było rozproszone!
— O rany boskie! No więc inaczej, zaraz…
A jednak, mimo wszystko, udało nam się znaleźć sposób zabezpieczenia tej skarbodajnej dokumentacji. Kapitan miał kilka błysków natchnienia, Mateusz mu dopomógł. Żadna tajemnicza siła nie zdołałaby już zawładnąć tym bez naszej wiedzy i bez gromkiego huku dookoła.
— Ty wracasz za dwa lata — zwrócił się kapitan do Mateusza. — Nie ma sensu czekać, aż to wszystko diabli wezmą. Zaczniemy organizować poszukiwania i wydobycie sukcesywnie, po kawałku, pilnując sposobu wykorzystania znaleziska…
Spodobało mi się to ogromnie.
— Dokładnie tak, jak zaplanowała sobie od początku ta cała szajka — pochwaliłam życzliwie. — Z czego wynika, że jednak utworzyliśmy następną. Wbrew historii, istnienie szajki nie ma końca.
Tym razem popatrzyli na mnie już takim wzrokiem, że powinnam mieć koszmary senne do końca życia…
— Słuchaj, czy ta Beata nie ma zamiaru wrócić? — spytał Maciek, kiedy przekazałam mu wszystkie ostatnie wiadomości. Przynależnością do nowej szajki nie przejął się wcale.
— Ma zamiar — odparłam. — O ile wiem, w przyszłym tygodniu.
— Co ty powiesz? I na długo?
— Nie mam pojęcia. U niej to jest zależne od fantazji. A bo co?
— Nic, tak się pytam. Skojarzyła mi się z Przemysławem.
— Za takie skojarzenie mógłbyś dostać po pysku, elegancko mówiąc. Lepiej ich oddziel od siebie, bo zrobisz złe wrażenie.
— Poważnie myślisz, że ona go już nie tego…?
— A ty byś go tego? Dawno go rozgryzła, a łgarstwa nie lubi.
— No owszem — zgodził się Maciek. — Charakter to on ma wyjątkowo parszywy. Dobrze, że wykończył Kozłowskiego, bo w ten sposób obu mamy z głowy. A jak ona wraca?
— Jak to jak? Zwyczajnie. Przecież nie piechotą!
— Nie, mam na myśli czym. Promem, samochodem, samolotem?
— Samolotem. Przez Kopenhagę, bo ma jeszcze wziąć dla mnie od Alicji cebulki. Stąd wiem, że leci we wtorek wieczorem.
— Co to znaczy wieczorem?
— Koło szóstej wylatuje i o siódmej tu będzie. Bo co?
— Nic. Pewnie po nią wyjedziesz? Co to za cebulki? Zlitowałam się nad nim w końcu, bo chodził koło tematu jak pies koło jatki.
— Roślinne. Nic pilnego, mogą poleżeć. Nie muszę po nią wyjeżdżać, ona zna to miasto i ten kraj. Ale nic nie stoi na przeszkodzie, żebyś ty wyjechał, poznasz ją przecież, nie?
— Czym? Tym starym kurduplem?
— Możesz dźwigiem…
Starszy syn Maćka posiadał na własność dźwig samobieżny i posługiwał się nim zawodowo. Nie był to może pojazd poręczny, jednak się poruszał i usuwał kłopoty z podnoszeniem walizek. Alternatywę stanowił mały fiat nie pierwszej młodości.
Maciek zgłupiał do tego stopnia, że przez chwilę rozważał mój pomysł.
— Nie, to już lepiej taksówką. No dobrze, załatwię to, nie ma sprawy.
Posunęłam się dalej w dziele miłosierdzia.
— Przy okazji zwracam ci uwagę, że ona mieszka obok ciebie. Odkupiła pracownię Lesia. Możesz zrobić kolację i w ogóle zakupy, uchetana nie będzie, bo to żadna podróż. A ja te cebulki odbiorę byle kiedy, nic im się nie stanie.
W poniedziałek wieczorem zadzwoniłam do Beaty i powiadomiłam, że na lotnisko prawdopodobnie wyjedzie Maciek. Odwiezie ją do domu bez problemu, bo mieszka blisko…
— Maciek? — powiedziała Beata z wyraźnym ożywieniem. — Naprawdę, ten sam Maciek, z naszego biura? On mnie pamięta?
— Owszem, całkiem nieźle.
— Słuchaj, ale ja mam problem! Jak ja się powinnam do niego zwracać? Panie inżynierze, tak jak wtedy?
— Idiotka. Od dwudziestu lat jest grafikiem, a nie inżynierem. Możesz mówić do niego panie grafiku…
— Nie wygłupiaj się, ja naprawdę nie wiem!
— No to co ci poradzę. Mów do niego, jak ci serce dyktuje. Później się dowiedziałam, że zgryzota nękała ich przez całą drogę.
Beata na lotnisku zaczęła od „ty”, a Maciek od „pani Beato”. Obydwoje równocześnie zmienili front i Maciek przeszedł na „ty”, a Beata na „panie Maćku”. Kolejnej wolty dokonali również jak na komendę i rozstrzygnęli kwestię dopiero, kiedy Maciek stłukł sobie w domu lampę korkiem od szampana…
Na ślub zaprosili mnie w grudniu. Ofiarowałam im w prezencie góralkę pana Seweryna…
