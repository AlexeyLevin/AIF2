Joanna Chmielewska





   
Duża polka


   
1995
   

   Na dmuchanym materacu, plecami do góry, leżało wielkie i grube cielsko. Przyszło i położyło się krótko po obiedzie, po czym chyba zasnęło, bo nie poruszyło się, nie zmieniło pozycji, nawet nie drgnęło. Ludzie zaczęli schodzić z plaży, zbliżała się pora kolacji, na śpiące cielsko nikt nie zwracał uwagi.
   Widziałam je z daleka od momentu, kiedy padło na ten materac. Nadmuchało go przedtem. Zauważyłam scenę tylko dzięki temu, że wypatrywałam mojego głupkowatego kuzyna w celu ukrycia się przed nim, jeśli przyjdzie na plażę, gapiłam się zatem w tamtym kierunku. Kuzyn nie był podobny, prezentował się raczej chudo, wręcz tyczkowato, ale to cielsko było takie wielkie i zwaliste, że aż mnie zaciekawiło. Pomyślałam nawet z zawiścią, że problem noszenia ciężkich walizek dla takiego potężnego byka nie istnieje, wobec czego wszystkie ma pewnie na kółkach. I był to mój jedyny wniosek, nic więcej nie przyszło mi do głowy. Musiałam mieć zaćmienie wzroku i umysłu. Poprzyglądałam mu się z dużej odległości, aż nadmuchał i padł, zamierając w bezruchu, po czym wróciłam do kuzyna.
   Później, zapewne już po kwadransie, przeniosłam się bliżej z dwóch powodów. Kuzyn wylazł z lasku na wydmach i ruszył w moim kierunku. Dostrzegłszy go, schowałam się za cudzym parawanem. Przeszedł obok i udał się dalej, nie widząc mnie na szczęście, jednakże miejsce plażowe znalazł sobie niezbyt odległe i bałam się, że w końcu mnie dojrzy. Szczególnie że ów cudzy parawan należał do rodziny z trojgiem dzieci, upiornie hałaśliwych i ruchliwych, nasypały mi piasku na głowę, za pomocą mokrej piłki wyrwały z ręki książkę, przejechały po nogach jakimś cholernym wiatraczkiem na kółkach, darły się przy tym przeraźliwie tuż nad uchem i nawet bez kuzyna też bym przy nich nie wytrzymała. Ponadto dzieci przyciągały uwagę, każdy na nie spoglądał, kuzyn ślepy nie był, wreszcie by mnie wyłowił.
   W ten sposób znalazłam się zaledwie o parę metrów od cielska i na własne oczy widziałam, że przez cały czas leżało samotnie i nieruchomo. Mogło sobie leżeć, nie moje kwiaty, było już trochę opalone, więc porażenie mu nie groziło, a słońce na bałtyckiej plaży nie jest znowu takie dobijające.
   Kichałam na wczesną kolację, nie zależało mi, postanowiłam opuścić plażę ostatnia, pilnując tylko, którędy pójdzie kuzyn, który na ogół stosował się do godzin posiłków. Te antyrodzinne podchody indiańskie musiałam kultywować, bo inaczej dostałabym obłędu.
   Mój kuzyn, Zygmuś, nie po raz pierwszy zatruwał mi życie. Zaczął dość dawno, kiedy miałam piętnaście lat, on zaś dziewiętnaście. Zakochał się we mnie, czysta rozpacz, przysięgam na kolanach, że bez cienia wzajemności. Nie podobał mi się zupełnie wyjątkowo, niby normalny facet, żadnych odrażających szczegółów nie posiadał, ani zeza, ani zajęczej wargi, ani nawet przesadnych pryszczy, a jednak! Prawie patrzeć na niego nie mogłam, on zaś uparcie próbował chwytać mnie w objęcia i nosić na rękach, nie kryjąc zamiarów matrymonialnych. Nie byliśmy spokrewnieni, tylko spowinowaceni przez małżeństwa starszego pokolenia, więc mógł się ze mną żenić ile chcąc, bez dyspensy, ale taka perspektywa już wtedy budziła we mnie myśli na zmianę, to samobójcze, to mordercze. Sama się dziwiłam, skąd ten gwałtowny wstręt. Później wyszło szydło z worka, nerwowiec, megaloman i w ogóle półgłówek, wiódł mnie zapewne zdrowy instynkt.
   Skłonność ku mnie wcale mu z wiekiem nie przeszła, a powiązania rodzinne stwarzały okazje kontaktów. W chwili bieżącej był na etapie wiary w siebie. Geniusz się w nim objawił, szalał w rozmaitych dziedzinach, a wszystko co robił nosiło znamiona boskości. Musiał mi oczywiście prezentować dowody talentu, które włóczył ze sobą wszędzie, nawet na plażę, i koniecznie miałam czytać pisma urzędowe i rękopisy własne różnej treści, w tym poezje. Ratunku. I nagminnie łapał mnie za łokieć albo za kolano, albo przyciskał do męskiej piersi. Złośliwy przypadek sprawił, że spędzał urlop akurat tutaj, gdzie z istotnych powodów znalazłam sobie świetne lokum i nie miałam ani ochoty, ani możliwości odjeżdżać gdzie indziej.
   Z Zygmusiem przy boku musiałabym chyba całe popołudnie przesiedzieć w wodzie. Bałtyk to nie Polinezja, poza tym Zygmuś wlazłby za mną i w morskich falach recytował swoje utwory, co drugie zdanie chwytając mnie za nogi i ciągnąc w toń, uważając to w dodatku za dowcip wysokiej klasy i przejaw błyskotliwego poczucia humoru. Nie miałam potrzeby snuć żadnych przypuszczeń, robił to, dysponowałam doświadczeniem.
   Ludzie opuszczali plażę, jedna z ostatnich schodziła rodzina z trojgiem żywych dzieci. Zygmuś szczęśliwie wybył wcześniej. Cielsko wciąż leżało bez zmian i prawie o nim zapomniałam.
   Odkrycia dokonał ten średni, czteroletni chłopczyk. Usiłowałam przyrównać go do czegoś, ale nic równie ruchliwego nie istnieje w przyrodzie. Mnie przypadkiem ominął, potknął się kawałek dalej i zwalił na cielsko. Poderwał się z wrzaskiem.
   - Mama, zimne! Ten pan jest zimny! Ten pan jest lody! Ja chcę lody!
   Rodzice zlekceważyli okrzyk, ale zimnym panem zainteresowała się rok starsza siostrzyczka, w pełni godna braciszka. Symulując potknięcie, runęła na cielsko przy akompaniamencie piskliwego chichotu.
   No i teraz już nie było siły. Piskliwy chichot w mgnieniu oka przeistoczył się w autentyczny wrzask trwogi.
   - Tatusiu!!! Ten pan jest sztuczny!!! Ten pan jest mrożony kamień!!!
   Nie tyle może mrożony kamień, ile kompletny brak reakcji na dwoje kolejnych dzieci, zaintrygowały zarówno rodziców, jak i dwie przechodzące obok osoby, faceta i dziewczynę. Także mnie.
   - Czy nie dostał udaru? - powiedział facet, zatrzymując się. - Przepraszam państwa, jestem lekarzem.
   - Niektórzy to mają szczęście - odezwała się zawistnie jakaś baba tuż za mną. - Byle co, a już doktor pod ręką.
   - Boże drogi, on jest rzeczywiście lodowato zimny! - wykrzyknęła równocześnie mamusia ruchliwych dzieci, macając plecy nieruchomej figury. - Małgosiu, Grzesiu, odejdźcie!
   Małgosia i Grześ, gdyby mogli, rozszarpaliby mrożonego pana na drobne kawałki własnymi rączkami i ząbkami. Najmłodszy braciszek rwał się do pomocy z rąk mamusi.
   - Proszę mi pomóc - zwrócił się energicznie lekarz do tatusia dzieci. - Trzeba go odwrócić!
   Dusza powiadomiła mnie o stanie faktycznym, zanim jeszcze doktor wygłosił swoją opinię. Przelotnie zaciekawiłam się, jaki też jest teraz pogląd na szczęście owej zawistnej baby za mną. W niewielkiej odległości rósł już krąg ludzi, których, zdawałoby się, prawie wcale na plaży nie było.
   Był natomiast prawdziwy trup, leżący parę metrów ode mnie. Mogłam wstać, wypuścić powietrze z materaca i pójść sobie, taki duży i gruby trup to żaden widok. Nie uczyniłam tego z grzeczności. Osoba, która spędziła parę godzin w bliskości zwłok, z natury rzeczy musi być jednostką podejrzaną lub też cennym świadkiem, gliny musiałyby mnie szukać, niepotrzebnie marnując czas, niech już mnie mają pod ręką. On mógł umrzeć na serce, ale okoliczności wymagają dochodzenia.
   - Nieprzyjemna sprawa - powiedział lekarz, marszcząc brwi. - Trzeba wezwać policję. Stwierdzam, że nie żyje, a w ogóle jestem na urlopie.
   Karetka do przewożenia zwłok i gliny nadjechały równocześnie. Całe te trzy kwadranse spędziłam nie ruszając się z miejsca, tyle że włożyłam kieckę i z materaca zrobiłam fotel. Doktor odesłał swoją dziewczynę i zaczekał przy nieboszczyku.
   Policja zachowała się właściwie, przyjechała z fotografem, pstryknęli zdjęcia. Zauważyli mnie od razu. Komendant podszedł zaraz po krótkiej konferencji z doktorem.
   - To formalność, proszę pani, znam panią, ale może ma pani dowód? I może zna pani denata? Chociażby z widzenia?
   Dowód i prawo jazdy miałam przy sobie, podniosłam się, dla formalności podeszłam i spojrzałam, bez żadnych złych przeczuć. Doznałam szoku i omal również trupem nie padłam.
   Jezus kochany, Gaweł...!!!
   
   * * *
   
   - Pani sama dobrze wie, że ojciec wytrzymywał tropikalne upały bez mrugnięcia okiem - powiedział do mnie dziko zdenerwowany syn Gawła, Jacek. - Jakby go miał szlag trafić od słońca, to nie tu, tylko na takiej Florydzie. Albo w Casablance. W Brazylii, do cholery! Nic mu nie było, dbał o siebie, ciśnienie w normie, serce jak dzwon! Co tu się stało, od czego, do diabła, człowiek może umrzeć nagle bez żadnej katastrofy?!
   - Od morderstwa - odparłam ponuro. - Nie chcę ci wmawiać, ale nie widzę innego powodu. Samobójstwo mu nie leżało w charakterze.
   - A oni tu co...?
   - A oni zrobią sekcję, bo w takich wypadkach zawsze robią. Nie tu, w Nowym Dworze. Przyznam ci się, że znałam twojego ojca i też się dziwię.
   - Zeżarł coś...?
   - Możliwe. Lubił ryby.
   - To ja tam lecę. Sekcję można zrobić różnie, porządnie i na odpierdol. Przypilnuję...
   Poleciał. Zostałam sama, nieźle wytrącona z równowagi i przede wszystkim zastanowiłam się, dokąd by tu pójść, żeby mnie Zygmuś nie dopadł. Koniecznie chciałam trochę pomyśleć.
   Nie podobało mi się to zejście Gawła na plaży o parę metrów ode mnie. Znałam go od przeszło trzydziestu lat i cały czas lubiłam, chociaż w ostatnim okresie widywałam rzadko. Niegdyś wyświadczyliśmy sobie wzajemnie duże przysługi i na zawsze pozostaliśmy w zwyczajnej przyjaźni.
   Nie rozpoznałam go z daleka, bo nie był moim gachem i nigdy w życiu nie oglądałam go bez odzieży, w samych kąpielówkach, a do tego w czapeczce z daszkiem. Głowa bez czapeczki, być może, wpadłaby mi w oko. Potem, kiedy już znalazłam się bliżej, leżał plecami do góry, a jego pleców też osobiście nie znałam, pomijając już to, że wielu rzeczy mogłam się spodziewać, ale nie Gawła w Krynicy Morskiej. Urlopy spędzał w kurortach egzotycznych i nie zdziwiłby mnie jego widok w Rio de Janeiro, w Miami, w Biarritz, w Palermo... Nie tu!
   Dziwnie jakoś umarł...
   W dodatku powody, dla których sama przebywałam w tak swojsko sielankowym miejscu jak Krynica Morska, wcale nie były równie sielankowe. Główną przyczyną mojej lokalizacji była presja moralna.
   Presję wywarł na mnie niejaki Bodzio, z którym już dawno miałam ciężki krzyż pański.
   W jakimś stopniu czułam się za niego odpowiedzialna, od lat bowiem szalały po mnie komplikacje uczuciowe, związane z jego ojcem. Kochałam się w tym ojcu śmiertelnie jako jednostka niezupełnie pełnoletnia, Bodzia zaś, rzecz jasna, nie było wtedy na świecie. Jego przyszły ojciec nawet zwracał na mnie uwagę, ale w sensie negatywnym, widział w mojej osobie podziwu godzien zestaw wad. Zrezygnowałam z niego z nadłamanym sercem, straciłam go z oczu, ożenił się z kim innym i Bodzia urodziła mu inna osoba, nie ja. Po latach i licznych rozwodach tatuś Bodzia nagle zmienił zdanie, na dość długi czas stałam się bóstwem, dzieci innej osoby zaś przywykły do mnie. Szczególnie Bodzio. Rozstanie z jego ojcem, raczej dość okropne i wielce dramatyczne, nie zmieniło sytuacji, moje uczucia bowiem nie miały już szesnastu lat i zgodziłam się pozostać ratunkiem życiowym, zwłaszcza że ojciec, rozstając się ze mną, rozstał się zarazem ze swoimi dziećmi, co było już zupełnym kretyństwem. Reakcje mężczyzn bywają niepojęte... W każdym razie ojca Bodzio stracił tak, jakby go w ogóle nigdy nie miał i siłą rozpędu liczył na mnie. Przyleciał jeszcze w Warszawie, błagając, żebym spędziła urlop w Krynicy Morskiej. Nie miałam nic przeciwko Krynicy Morskiej, lubiłam ją bardzo od dawna, ale zazwyczaj bywałam tam w porach roku niezbyt turystycznych, w listopadzie, w lutym, w marcu... Letni tłok mnie zniechęcał. Pomysł, że raz wreszcie mogłabym się tam znaleźć w lipcu, z jednej strony przestraszył mnie, a z drugiej zainteresował.
   - Bo co? - spytałam podejrzliwie, pełna mieszanych uczuć. - Dlaczego mam jechać akurat do Krynicy Morskiej?
   - Bo ja też tam będę - odparł Bodzio posępnie. - I chyba czai się na mnie coś śmierdzącego. Nie wiem co, więc pani nie powiem. Na razie węszę.
   - I co ci z tego wychodzi? W co się tym razem wdałeś?
   - Zdawałoby się, że w porządny interes. Ale zaczyna zalatywać. Mówiłem pani o nim parę tygodni temu.
   Przypomniałam sobie. Rzeczywiście, przed kilkoma tygodniami pochwalił się, że zatrudniła go w charakterze pośrednika, czy też dystrybutora, na doskonałych warunkach potężna firma farmaceutyczna. Z miejsca zalęgła się wtedy we mnie mglista nieufność. Powodów do niej nie było żadnych, poza osobliwym niefartem Bodzia. Im lepiej coś albo kogoś oceniał, im bardziej był czymś albo kimś zachwycony, im wspanialej zapowiadał mu się jakiś interes, tym gorsze okazywały się wszystkie rezultaty. W tym wypadku też pomyślałam... pomyślałam to za duże słowo, zamajaczyło mi, że pewnie ta firma paskudzi produkty, sprzedaje świństwo i kiedy wyjdzie to na jaw, całe odium spadnie na dystrybutora.
   - To są takie kosmetyki lecznicze - opowiadał wówczas Bodzio, płonąc zapałem. - Krem na parchy, na przykład, albo na oparzenia, upiększa przy okazji, pasta do zębów przeciwko próchnicy, jak szminka, to na spierzchnięcie, jak puder, to też na coś tam, jak szampon, to na łupież i tak dalej. Pani to pewnie rozumie lepiej niż ja...
   Rozumieć rozumiałam, ale entuzjazmem nie udało mi się zapłonąć. Bodzio wdał się w interes i oto teraz okazywało się, że nie taki on piękny, jak na to wyglądał.
   - No? - spytałam ogólnie. - Pamiętam, co mówiłeś. Co się porobiło?
   - Właśnie nie wiem. Aluzje słyszę jakieś takie... Pojawił się boss, który coś paskudzi, tak zrozumiałem. Dowiem się konkretnie w Krynicy Morskiej i wolałbym, żeby pani też tam była.
   Zastanowiłam się.
   - I co ci ze mnie przyjdzie?
   - Nie wiem. Przyda mi się świadek. Pomoc w nagłych wypadkach. Pani jest mało strachliwa.
   - A tam będą grasować upiory. Nie możesz powiedzieć więcej?
   - Nie mogę. Nie potrafię. Tyle że mi śmierdzi. Na wszelki wypadek, tam, na miejscu, nie znamy się wcale...
   Opór w stosunku do dziwnej afery czułam w sobie wyraźny, ale pobyt nad morzem nęcił. Kręciłam nosem, Bodzio zaś nalegał coraz bardziej desperacko. Eksponował tajemniczego bossa, wreszcie wyjawił, że w tej Krynicy Morskiej czekają na niego chyba elementy kontrastowe, może wielka forsa, a może nieduża trumna.
   W obliczu tak urozmaiconych ewentualności złamałam się wreszcie, zgodziłam się jechać na Mierzeję i tak się ta cała polka zaczęła.
   Nie mając zielonego pojęcia, o co właściwie chodzi z tym Bodziem, na wszelki wypadek wolałam nie robić wokół siebie wielkiego szumu, przynajmniej do chwili, kiedy połapię się w sytuacji. Już sam Zygmuś stanowił niepożądany nadmiar, jeszcze mi tylko brakowało znajomego nieboszczyka! Do Gawła już się przyznałam, gdyby okazało się, że umarł podejrzanie, ulgowo mi to nie przejdzie. Dusza we mnie ocknęła się nagle i z wyraźnym naciskiem zaczęła informować, że coś tu jest okropnie nie w porządku, nie zrobiła jednak tej grzeczności, żeby konkretnie powiedzieć co. Naprawdę powinnam się spokojnie zastanowić...
   Nie miałam fartu. Kiedy zamykałam na klucz drzwi pokoju, Zygmuś chwycił mnie w objęcia.
   - No-no-no, nie uciekniesz! - zakomunikował z radosną satysfakcją. - Gdzieś ty była, szukam cię, chcę ci pokazać mały esej, właśnie go znalazłem, opinię-opinię, cenię sobie twoje zdanie, wracamy do ciebie...
   Już się rozpędziłam, akurat.
   Zwyczajne chęci i upodobania nie wchodziły w rachubę, na Zygmusia działały tylko argumenty solidne. W ułamku sekundy rozważyłam, jakie też mogę mieć gwałtowne potrzeby. Stwierdziłam właśnie, że mam wszy i lecę po naftę. Albo po sabadyl, istniało kiedyś coś takiego. Strułam się i dostałam wściekłego rozstroju... a, nie, to byłby powód do przebywania w pobliżu łazienki. mierdziel... Karaluchy...!!!
   - Mowy nie ma - odparłam stanowczo, z wielką nadzieją, że gospodyni mnie nie słyszy. - Wyobraź sobie, zobaczyłam w moim pokoju karalucha i napsikałam arabską trucizną. Przez parę godzin tam nie wejdę, no, ze trzy, do dziesiątej. Karalucha szlag trafił, okno otwarte, do wieczora wywietrzeje. Chodźmy gdzie indziej.
   - Do mnie! - ucieszył się Zygmuś.
   - Wolę pobyć na świeżym powietrzu. 
   Kwestiami zdrowotnymi Zygmuś interesował się również i dokonywał na tym tle rozmaitych odkryć. Przejął się tak, że wypuścił mnie z objęć, z czego natychmiast skorzystałam i stworzyłam między nami pewien dystans.
   - Tlenu-tlenu - głosił autorytatywnie, idąc za mną przez hol. - Słusznie, masz właściwe podejście, dotlenione oskrzeliki stawiają opór, głęboko oddychaj, głęboko-głęboko...
   Odetchnęłam głęboko, niekoniecznie na skutek jego wskazań, i przypomniałam sobie, że nie jadłam kolacji. Zawsze wieczorem bywam głodna, co stanowi obrzydliwą właściwość organizmu, od kolacji się tyje. Być może, zrezygnowałabym z niej, gdyby nie Zygmuś.
   - Muszę coś zjeść - zawiadomiłam go ponuro. - Nie byłam na kolacji, miałam gościa...
   Ugryzłam się w język za późno. Adres Gawła podałam policji wczoraj, alternatywny, nie pamiętałam numeru domu, 115 czy 117, willa na Sadybie, listonosz powinien takie rzeczy wiedzieć. Do Jacka wysłano wiadomość, dowiedział się o nieszczęściu rano, zdążył przyjechać przed czwartą, porozumiał się z policją i ze szpitalem w Nowym Dworze Gdańskim, a potem blisko godzinę spędziliśmy na rozmowie. Nie miałam najmniejszego zamiaru informować o sprawie Zygmusia.
   Skoro już mi się wyrwało, przepadło, całkiem zełgać nie mogłam, Zygmuś by nie darował.
   - Jeden znajomy facet był tu na wczasach i umarł nagle - wyjaśniłam z rezygnacją. - Jego syn przyjechał i odwiedził mnie. Już poszedł.
   Zygmuś chciał wiedzieć, po co mnie odwiedzał, dokąd poszedł, co teraz robi i na co umarł znajomy. Poza wszystkim, był wścibski. Miałam straszliwą ochotę powiedzieć, że Gaweł wpadł pod tramwaj, ale pohamowałam się jakoś, Opisując wydarzenie ogólnikowo, rozglądałam się za jakimś pożywieniem. Smażone ryby sprzedawano wszędzie, ale o tej porze panował tłok, znalazłam wreszcie krótką kolejkę do patelni i wolny stolik na świeżym powietrzu, usiadłam nad sandaczem z piwem.
   Zygmuś natychmiast obliczył, ile pieniędzy tracę, żywiąc się w ten sposób. Obliczenia przeplatał wtrętami na temat różnych objawów czci, jaką przytłaczają go wprost wszystkie redakcje i wydawnictwa, czytał swój esej, każąc mi zapamiętać na zawsze co piękniejsze sformułowania, co parę zdań nawracał do Gawła i Jacka. Dziw, że mi ten sandacz nie zaszkodził, chyba tylko dzięki temu, że zdołałam nie słuchać. Ogłupiło mnie jednakże to wszystko do tego stopnia, że popełniłam kolejny błąd, mianowicie wyjawiłam mu, że Jacek jest upiornie bogaty.
   Powiedziałam prawdę. Był bogaty sam z siebie, ponieważ Gaweł zadbał o syna i nauczył go robić interesy już w siedemnastym roku życia, teraz zaś spadł na niego cały majątek ojca. Inni spadkobiercy nie istnieli, Gaweł zostawił testament, Jacek dziedziczył wszystko. Wedle mojego rozeznania mógł sobie sprawić eskadrę prywatnych odrzutowców, flotyllę jachtów pełnomorskich i nabyć parę zamków nad Loarą. Zygmusia zainteresowało to do szaleństwa i od razu zaproponował, żeby Jacek własnym kosztem wydał zbiór jego felietonów w niezwykłej szacie graficznej. Wymusił na mnie obietnicę załatwienia z nim tej cudownej inwestycji.
   Odczepić się od Zygmusia i zyskać chwilę spokoju... Jak to zrobić? Gadał bez przerwy swoją ogłuszającą manierą bardzo-bardzo, tylko-tylko, za dobre, za-za-za, jego utwory, rzecz jasna za dobre, żeby je drukować, ogół nie zrozumie, perły-perły przed wieprze. O Jezu. Kamień by tego nie wytrzymał. Żądał ponadto, żebym na niego patrzyła, bo inaczej stracę wątek. Usilnie starając się nie słuchać, od samego początku nie miałam pojęcia, o czym właściwie rozmawiamy, o ile ten jednostronny klekot można nazwać rozmową.
   Posłusznie spoglądałam na Zygmusia, próbując go nie widzieć. Oko tęsknie biegło ku wszystkiemu, co znajdowało się za jego plecami. Akurat był to pawilonik z bursztynami w przyjemnie urządzonym plenerze, ale gdyby na jego miejscu wznosiła się kupa gnoju z rojowiskiem przynęty na ryby, też bym wolała ten widok.
   Dookoła bursztynowego pawiloniku błąkał się jakiś facet. Dokładnie i wnikliwie oglądał wyeksponowany towar, przechodził z jednej strony na drugą i co chwila zwracał się ku mnie twarzą. Ta twarz zaczynała mnie męczyć. Bardzo długo patrzyłam na nią idealnie bezmyślnie, czując tylko jakieś delikatne i niewyraźne drgawki pamięci, aż wreszcie pamięć musiała zdenerwować się moim brakiem reakcji, bo drgnęła silniej. Boże drogi, ależ ja znam tego człowieka! Seweryn Wierzchowicki!
   Wpatrywałam się w faceta nadal, a całe gadanie Zygmusia przeistoczyło się w nierozpoznawalny, brzękliwy turkot. Nie do wiary, jednak Seweryn Wierzchowicki! Pamiętałam człowieka doskonale, widywałam go we wczesnym dzieciństwie prawie codziennie przez blisko dziesięć lat i nienawidziłam żywiołowo, co zapewne pomogło wizerunkowi zagnieździć się we mnie na mur. Co to miało znaczyć, sobowtór...? Też idiotyzm, sobowtór w odstępie pokolenia!
   Zaskoczenie i zdumienie zaczęły mi przechodzić, nagle odgadłam, że musi to być jego syn. Ostatni raz widziałam tego syna, kiedy miał jedenaście lat i już wtedy przejawiał szalone podobieństwo do ojca. I syn oglądał teraz bursztyny w pawiloniku, bezwzględnie syn, bo nie można być do tego stopnia podobnym do drugiego człowieka bez bliskiego pokrewieństwa! A w dodatku jeszcze przy tym rodzaju urody!
   - I co ty-co ty na to? - dopytywał się Zygmuś z naciskiem. - Teraz chcę usłyszeć twoje zdanie. Słucham-słucham. No mów-mów, proszę bardzo, co ty na to? No-no-no?
   Ciekawe, co ja na co? Słowa jednego nie słyszałam, diabli nadali...
   - Masz absolutną rację - zapewniłam go stanowczo, żeby przypadkiem nie próbował ze mną polemizować. - Dokładnie to samo myślę, co i ty.
   Zygmuś rozpromienił się wielkim blaskiem, co z miejsca zaniepokoiło ten szczątek mojej świadomości, który nie był zajęty facetem przy pawiloniku.
   - wietnie-świetnie! Tak się spodziewałem! Zatem tworzymy spółkę i zaraz-zaraz rozpoczynasz! Materiały mam przy sobie, konspekt, fragmenty opracowane, początek doskonały, sama-sama się przekonasz, bierzesz-bierzesz ze sobą, tylko nie zgub, niech-ci niech-ci niech-ci przypadkiem nie zginie! Już ci daję, od razu-od razu!
   Namiętnie ucałował mnie w łokieć i niczym furia jął przekopywać swoją walizkę. Teoretycznie miała to być aktówka, ale rozmiarami przypominała raczej kufer. Nosił w niej swoje wszystkie osiągnięcia wszędzie, chyba nawet do lasu na grzyby. Nie widziałam Zygmusia bez tego bagażu, prawdopodobnie zabierał go do łazienki i ustawiał w głowach łóżka, bo pod poduszką z pewnością się nie mieścił.
   Korzystając z jego zaabsorbowania zawartością owej kobyły, nieznacznie wytarłam łokieć o kieckę na kolanach i znów poświęciłam uwagę facetowi przy pawiloniku. Tajemnicza spółka z Zygmusiem spłoszyła mnie nieco, ale miałam nadzieję, że się jakoś wyłgam. Nie po raz pierwszy Zygmuś wpadał na pomysł współpracy ze mną i zawsze udawało mi się tego szczęścia uniknąć.
   Coś gadał dalej, wyszarpując z walizki pliki papieru. Znów przestałam słuchać. Facet przy pawiloniku odwrócił się akurat twarzą do mnie i skrzywił lekko, unosząc jedną brew. Wypisz wymaluj identycznie krzywił się jego ojciec, co zapadło mi w pamięć, bo zbyt często się przytrafiało, że przybierał ten wyraz twarzy, spoglądając na mnie. Nie stanowiłam dla niego upragnionego widoku. Prawie pozbyłam się teraz resztek wątpliwości, to musiał być jego syn!
   Znałam doskonale pochodzenie rodziny, rdzenne Mazowsze. Skąd im się wzięła ta idealnie włoska uroda, Bóg raczy wiedzieć. Czarne włosy, czarne oczy, oliwkowa cera, rysy znad Morza ródziemnego, koci wdzięk w sylwetce. Nie gorzej znałam charakter tatusia i od razu przypomniało mi się, że syn od urodzenia zapchany był ojcowskimi genami, powinien był wyrosnąć na to samo. A jeśli jeszcze dodatkowo wplątała się mamusia... Konglomerat eksplozywny.
   Nagle poczułam się rzetelnie zaintrygowana i postanowiłam nie zostawiać go odłogiem.
   Niejeden raz w przeszłości doznawałam błysku zaciekawienia, co też się z nimi dzieje. W mojej rodzinie byli wspominani dość rzadko, ale jednak. Syn był pierwszym w moim życiu konkurentem, oświadczał mi się już w wieku lat dziewięciu i uzyskał nieco mętną odpowiedź odmowną. Potem znikł mi z oczu całkowicie i jedyna informacja, jaka przed kilku laty otarła się o mnie, to to, że ojciec już podobno nie żyje. Nic więcej. Skoro nie żyje, tym bardziej nie może latać dookoła kiosku... Syn mnie rozpoznać nie miał szans, od czasów dzieciństwa zmieniłam się nieco, a moje podobieństwo do matki w ogóle się nie liczyło w obliczu jego podobieństwa do ojca. Nazwisko też nosiłam inne...
   - Tu-tu-tu - ćwierkał Zygmuś. - Patrz, no patrz, numeracja stron przechodzi, a, to jest a, później be. Tu zmiana, nowa-nowa paginacja...
   Pomyślałam, że cholery dostanę. Mieć Zygmusia nad karkiem akurat w takiej chwili! Facet mnie ciekawił, wątpiłam w pomyłkę, ale chciałam popatrzeć na niego porządnie i z bliska, przyjrzeć się, upewnić ostatecznie, że to istotnie on, syn dawnego przyjaciela rodziny, chociaż tego przyjaciela należałoby może upiększyć cudzysłowem. Bezczelnie żerował na moim ojcu, uroki roztaczał na konto matki, która na szczęście nie była zbytnio skłonna do uwielbień, przeciwnie, w każdym mężczyźnie widziała raczej potencjalnego niewolnika. Pewnie dlatego stosunki zostały w końcu zerwane. Tenże właśnie osobnik, ujrzany nagle w postaci własnego syna, bo, do licha ciężkiego, musiał to być jego syn, rąbnął mnie trochę. Cholera. Czy ten Zygmuś zamknie wreszcie gębę...?!!!
   Zygmuś zawalił stolik stosem papierów, część lokując w talerzu po sandaczu.
   - Rozumiesz? - pytał natrętnie. - Już rozumiesz? Powtórz-powtórz, jesteś roztargniona, jak wszyscy twórcy, nie słuchasz uważnie, ja ci to jeszcze raz-jeszcze raz...
   Jeszcze raz, jeszcze raz, jeszcze raz, ptaszku mój, leć a piej. O mało tego Ptasznika z Tyrolu nie zacytowałam na głos. Podniosłam się od stolika.
   - Na razie muszę iść do wychodka - oznajmiłam brutalnie, bo nic lepszego nie przyszło mi do głowy, a poza tym wiedziałam, że jest to jedyne miejsce, do którego Zygmuś nie podąży za mną. - Zaraz wrócę. Zamów mi jeszcze jedno piwo.
   Facet popatrzył na zegarek, porzucił pawilonik i ruszył powoli alejką w kierunku morza. Nieco szybszym krokiem poszłam za nim i wyprzedziłam go, bo jeszcze raz chciałam zobaczyć tę twarz, wyraźnie i z bliska. Czułam go za plecami.
   W chwili kiedy już miałam się odwrócić i dokonać tych oględzin, nagle ujrzałam przed sobą Bodzia, bladego i zgnębionego. Jego widok zaskoczył mnie dokładnie, spodziewałam się go dopiero pojutrze, tak było umówione. Skąd się tu wziął, do licha?! Mimo woli, odruchowo i całkowicie bezmyślnie, uniosłam rękę w powitalnym geście.
   Prawie mi tę rękę sparaliżowało.
   Bodzio wrósł w ziemię, jakby trafił na ścianę, a w jego oczach mignęła panika, absolutnie śmiertelna i tak potężna, że wręcz mnie uderzyła. Eksplodowało we mnie olśnienie i chyba też na moment wrosłam w ziemię. Cholerną rękę chętnie bym sobie odrąbała, zaiskrzyło mi się wszystko naraz w jednym ułamku sekundy. Tu, w tej Krynicy Morskiej, miało się rozegrać coś podejrzanego, popłoch Bodzia, tajemniczy boss, o którym ględził w Warszawie, za moimi plecami Seweryn Wierzchowicki, charakter tatusia... Nie myślałam nic, wszystko tylko czułam, trafił mnie grom z jasnego nieba!
   Rozpaczliwie rozejrzałam się w tłumie przed sobą, prawie udławiona nagłym zdenerwowaniem, ciągle z tą idiotyczną ręką w górze, i cud nastąpił, dostrzegłam ratunek. Zaraz za Bodziem lazła powoli Marysia.
   - Cześć, Marysiu! - wrzasnęłam gromko i zdążyłam jeszcze ujrzeć, jak panika w oczach Bodzia zmienia się w bezgraniczną ulgę. - Wiedziałam, że cię tu spotkam!
   Gruntowny brak sensu w tym okrzyku wręcz przywrócił mi równowagę. Po pierwsze, o pobycie Marysi w Krynicy Morskiej nie miałam zielonego pojęcia. Po drugie, nie widziałyśmy się od wieków i wcale nie zamierzałyśmy oglądać. Po trzecie, ja ją nawet dość lubiłam, ale ona mnie nie znosiła, nie trawiła kompletnie i żadne spotkania nie wchodziły w rachubę. Pomyślałam, że teraz już uzna mnie za ostateczną kretynkę.
   - Rozumiem, że się za mną stęskniłaś? - powiedziała dość cierpko.
   - Tak - przyznałam radośnie i zawróciłam razem z nią, co wypadło znacznie bardziej naturalnie niż gdybym ni z tego, ni z owego odwracała się sama.
   Znalazłam się z facetem twarzą w twarz. Nie było siły, Seweryn Wierzchowicki. Nosił takie samo imię jak jego ojciec, obaj nazywali się jednakowo. Mogłam wywinąć numer straszliwy, krzyknąć nagle do niego: Jak się masz, Sewuś, kopę lat...! i prawie mnie korciło, ale pohamowałam ten atak, ponieważ Bodzio mógłby dostać konwulsji.
   Jedno, co nie zdziwiło mnie wcale, to obecność Marysi. Krynica Morska zrobiła się modna, a może po prostu przyzwoicie zagospodarowana, i przez cztery dni pobytu zdążyłam tu spotkać szesnaście znajomych osób, pomijając Zygmusia i Gawła. Osobiście reklamowałam miejscowość już od lat, osoby znajome zapewne uległy reklamie i pchnęły ją dalej, niektórym dawałam nawet numery telefonów do pensjonatów i domów prywatnych, mogłam się spodziewać spędu towarzyskiego. Marysia była siedemnasta i przytrafiła mi się najszczęśliwiej.
   - Siedzę z kuzynem - poinformowałam ją szczerze. - Już go nie wytrzymuję, więc oddaliłam się na chwilę i teraz przemyśliwam, jak by tu nie wrócić. To kretyn.
   - Ciągnie swój do swego - skomentowała Marysia grzecznie.
   - Może masz rację, ale to uciążliwe. Pozwól, że ci przez chwilę potowarzyszę. Długo tu będziesz?
   - Na szczęście jutro wyjeżdżam.
   - A, nie. Na ogół unikam kuzyna inaczej. Wyjątkowo mi się źle złożyło, wykorzystam zatem szczęśliwy przypadek...
   Przede mną ciągle chwiały się plecy Bodzia. Normalnie chłopak jak brzytwa, teraz robił wrażenie widma bladego po chorobie. Gorzej wyglądał niż w Warszawie, przez te cztery dni musiało mu się przydarzyć coś okropnego, może zdołał wykryć, że z dwóch ewentualności oczekuje go ta druga, nie wielkie pieniądze, tylko mała trumna. W co się mógł wplątać, do wszystkich diabłów?!
   Dałam spokój Marysi, bo spełniła już swoje zadanie i nie musiałam wymagać od niej poświęceń nad siły, poza tym czułam się nieźle wstrząśnięta. Zaczynało mnie ogarniać zniecierpliwienie, chciałam wreszcie spotkać się z tym Bodziem i cokolwiek wyjaśnić. Umówieni byliśmy dość osobliwie.
   Uzgodniwszy z nim w Warszawie, że w Krynicy Morskiej w ogóle się nie znamy, zmuszona byłam wykombinować jakieś odpowiednie miejsce, w którym nikt by nas nie widział. Miejsc do spotykania się potajemnie Krynica Morska posiada zatrzęsienie, ale Bodzio jej nie znał. Wymyśliłam zatem zaplecze smażalni ryb naprzeciwko damskiego fryzjera, bo fryzjera łatwo było znaleźć, i ustaliliśmy godzinę jedenastą, bo o tej porze z pewnością zapadała już ciemność. Pomyślałam teraz, że nie ma tego złego, co by na dobre nie wyszło, gdybym nie nadziała się na Bodzia na deptaku, zaplecze smażalni zaczęłabym wizytować dopiero pojutrze i Bodzio przez ten czas dostałby nerwicy.
   Dodatkową korzyść dla mnie stanowił fakt, że blisko tego miejsca udało mi się wynająć pokój z łazienką na wysokim parterze, z tym że owa wysokość nie przeszkadzała wcale ewentualnemu wyłażeniu przez okno. Nie mając pojęcia, co się może zdarzyć, na wszelki wypadek wolałam dysponować taką możliwością.
   Wracając do Zygmusia, nadal widziałam Bodzia wśród ludzi przed sobą. Zaczęłam go doganiać, kiedy nagle znikł mi z oczu.
   Okazało się, że ugrzązł akurat obok mojego stolika z czystej uczynności. ciśle biorąc, ugrzązł pod stolikami. Przy sąsiednim, tuż obok, pożywiała się jakaś rodzina z dwojgiem dzieci, chłopiec i dziewczynka, nie dorównywali tamtym trojgu z plaży, ale też zaprezentowali duże zdolności. Udało im się rozwalić całą zawartość wielkiej torby. Piłki, wiaderka, łopatki, jakieś klocki, mokre kostiumy, pomarańcze, pomidory, wrotki... po jaką ciężką cholerę zabierali na plażę wrotki...? ...gumowe sandały, kubeczki i rozmaite kosmetyki poniewierały się między stolikami i pod krzesłami, skutecznie tarasując przejście. Dodatkowo dziewczynka zaplątała się w sznurek od balonika, który ciągnął ku górze i bębnił po ludzkich twarzach. Bodzio pomógł to wszystko zbierać.
   Podeszłam do swojego krzesła od drugiej strony, zdecydowana pozbyć się Zygmusia za wszelką cenę.
   - No, wreszcie-wreszcie! - zawołał z naganą. - Tu masz materiały...
   - Powinno się skombinować ze dwa zasobniki na ryby albo skrzynki po piwie - oznajmiłam pełną piersią, zwracając się tak jakby do własnych nóg. - Ustawić pod oknem, wleźć na to i odegrać scenę balkonową. Poza tym, jedenaście to za dużo, lepsze jest dziesięć.
   Siedzący w kucki pod sąsiednim stolikiem Bodzio zrozumiał, prawie zastrzygł uszami i kiwnął głową do wielkiej, nadmuchiwanej kaczki. Zygmuś zbaraniał.
   - Co-co-co...?
   - Nic. Przychodzą mi do głowy różne teksty w różnych momentach i staram się je zapamiętać. To wszystko chcesz mi wtrynić? Gdzie moje piwo? O, jest, czekaj, od razu zapłacę.
   Zygmuś miał pełne ręce roboty. No, może nie tyle ręce, ile gębę, bo musiał wygłosić do mnie orędzie na temat alkoholizmu, dwa piwa, powinnam się leczyć. Równocześnie usiłował powtórzyć wskazówki i przekazać treść utworu. Ogromnie pękata i dwustronnie wiązana teczka z makulaturą już na mnie czekała.
   Pretekst stanowiła doskonały. Oświadczyłam, że zaraz zacznę czytać w skupieniu, wobec czego wracam do domu. Zygmuś chciał czytać razem ze mną, ale zdołałam go przekonać, że do skupienia potrzebna mi jest samotność. Odprowadził mnie oczywiście. Po drodze udało mi się obejrzeć, Bodzio miał jeszcze trochę rozumu, lazł za nami, zgodnie z instrukcją.
   O karaluchach przypomniałam sobie w ostatniej chwili. Zatrzymałam się w połowie drogi do drzwi pokoju, pozostałam w silnie zapiaszczonym holu, usiadłam w trzcinowym fotelu, teczkę kazałam Zygmusiowi położyć na stoliku i rozwiązałam tasiemki z jednej strony. Tym sposobem udało mi się wreszcie od niego odczepić, poszedł z wielkim wysiłkiem.
   
   * * *
   
   - To był on - powiedział Bodzio o dziesiątej głosem wielce ponurym. - Myślałem, że pani tak do mnie macha, i o mało na serce nie padłem. Byłaby pani spalona, on szedł za panią.
   - Wiem - odparłam sucho.
   - Skąd...?!
   - Odgadłam. Zdaje się, że znam go od wczesnego dzieciństwa. Jak on się nazywa?
   Dezorientacja Bodzia widoczna była nawet w ciemności.
   - Po pierwsze, znajomości to pani ma dziwne, a po drugie, chyba nie rozumiem, co pani mówi. Zna go pani od dzieciństwa i nie wie pani, jak on się nazywa?
   - Jak się teraz nazywa. Bo może inaczej niż zaraz po urodzeniu.
   - A jak się nazywał po urodzeniu?
   - Seweryn Wierzchowicki. A teraz?
   - Nie mam zielonego pojęcia - wyznał Bodzio ze skruchą. - Znam go tylko z twarzy.
   Zaplecze smażalni okazało się niezłe. Siedzieliśmy na jakichś drewnianych skrzynkach, co prawda w towarzystwie czterech dużych zasobników na śmieci, szczątków ryb, kilkunastu kotów i kilkudziesięciu komarów, ale za to w kompletnej czerni. Zwróceni twarzami do siebie, nie widząc się wzajemnie, mieliśmy w zamian widok na dwie strony i dostrzeglibyśmy każdego zbliżającego się wroga. Dookoła było znacznie jaśniej, tylko nasze miejsce obrad stanowiło ciemną plamę. O dźwięki również mogliśmy się nie troszczyć, społeczeństwo zagłuszało doskonale. Z jakichś dwóch okien ryczały telewizory, każdy co innego, gdzieś za moimi plecami niestrudzenie dziamgotał mały piesek, za plecami Bodzia chichotało grono młodzieży, wzmocnione oprzyrządowaniem muzycznym, z niewielkiej odległości dobiegały gromkie łomoty dyskoteki, nieco dalej darło się niemowlę, a wszystkiemu akompaniował bezustanny warkot rozmaitych silników. Gdybyśmy oddalili się od siebie o pół metra, przestalibyśmy słyszeć własne słowa.
   - Przestań mnie wreszcie denerwować i mów, o co chodzi? - zażądałam. - Rozumiem, że leciał za mną ten twój tajemniczy boss, skąd ci się wzięła jego twarz, jak tu jechałam, nie miałeś jeszcze o nim pojęcia! I w ogóle co się dzieje?
   Bodzio westchnął i zatrzeszczał swoją skrzynką. Należało siedzieć delikatnie, bo konstrukcja była chwiejna.
   - No więc właśnie. Powiem pani wszystko. 
   Wreszcie dowiedziałam się, jak wyglądała jego współpraca z ową firmą farmaceutyczną. Z wielkim zapałem zgodził się reklamować produkty i rozwozić je po krajach ościennych, z tym że wschód w grę nie wchodził ze względów zrozumiałych, raczej Niemcy i Szwecja. Dostał wielkie pudło z próbkami, dostał służbowego poloneza i dwukrotnie odwalił Berlin. Kłopotów nie miał żadnych, wszystko wziął od ręki jeden człowiek, prostota transakcji zaskoczyła nawet Bodzia. Siup i gotowe, jeden telefon, jedna wizyta byle gdzie, nawet nie w żadnym domu, tylko w takiej altance ogrodowej. Prowizja dla pośrednika z rączki do rączki, reszta podobno na jakieś tam konto.
   Może by nie rzucił się na ten proceder aż tak euforycznie, gdyby nie straszliwy brak pieniędzy, w który wpędził go aktualny zleceniodawca. Umiał nie płacić. Nie on pierwszy zresztą, na takich utalentowanych Bodzio nadziewał się ustawicznie, kolejny raz odwalił wielką robotę własnymi środkami, zadłużając się niemiłosiernie, po czym nawet drobnej części nie mógł odzyskać. Wpadł w rozpacz, kontrahent zwodził go z dnia na dzień, miał już ochotę się powiesić, kiedy firma błysnęła szybką gotówką.
   - No, niech pani sama powie - zwierzał się grobowo, trzeszcząc skrzynką i paląc jednego papierosa za drugim przeciwko komarom. - U szefa ich spotkałem, tych dwóch gości, poważni faceci w kwiecie wieku, z tych takich ludzi interesu, co się obecnie rozplenili.
   Propozycja sensowna, wykonanie gra, szmal do ręki, jak ja miałem nie wierzyć? No i teraz wylazło to szydło. Narkotyki.
   - Co...?
   - Narkotyki. A poważni panowie to zwykłe bandziory od mokrej roboty.
   - Cholera - skomentowałam z troską po krótkim milczeniu.
   - W tamtej chwili nawet mi nie zaświtały, zmyliła mnie ilość. No i jakość. Pudła takie wielkie, ledwo mi się w tym polonezie mieściły, opakowania eleganckie, rozmaite, zafoliowane fabrycznie, kto w ogóle widział taką ilość narkotyków...?
   - Parę osób widziało. Podobno małych ilości już się nikomu nie opłaca przemycać, teraz przerzucają się na hurt. Zdaje się, ze tym razem pobiłeś własne rekordy. Skąd wiesz, że narkotyki?
   - Sami mnie o tym zawiadomili. Pokazali mi nawet. Gulki takie sraczkowate jak mysie bobki i biały proszek. Żebym nie myślał, że to kit. No i skromny szantażyk. Pośredniczyłem? Pośredniczyłem. Szmal wziąłem? Wziąłem. No to mają na mnie haka.
   Zdenerwowałam się.
   - I do czego im ten hak? Szantaż to nie jest sztuka dla sztuki, musi mieć swój cel!
   - A ma, co ma nie mieć. Czegoś ode mnie chcą, coś kombinują i straszą, dali mi do zrozumienia, że tym interesem kręci boss, który nie lubi opornych. Coś nawijali o punkcie kontaktowym na wybrzeżu, kazali mi jechać do Krynicy Morskiej, fochów żadnych nie stroić, albo pójdę siedzieć.
   Nie spodobało mi się to wszechstronnie.
   - Zawracanie gitary - powiedziałam gniewnie. - Niby jak cię posadzą? Do sądu podadzą? Z donosem na samych siebie?
   - Dlaczego nie? Łapią czasem ten narkotyczny przemyt i zaczynam podejrzewać, że wpadają właśnie tacy jak ja. Odmawiają, niepotrzebni, a ukarać należy. A i tak sąd to małe piwo, prędzej dadzą ostry wycisk. A jeśli dalej będę się upierał przy swoim, zrobią ze mnie kalekę. Nieznani sprawcy.
   - Czekaj, a właściwie o co się czepiają? Po prostu żebyś przewoził?
   - Żebym przewoził tak, jak mi każą, bez żadnych grymasów. Coś tam szemrali o sposobach nietypowych. A ja chcę się z tego wyłgać żywy i zdrowy, do glin nie mam z czym lecieć, bo za mało wiem, znam tylko tych dwóch i nikogo więcej. I tak myślę, a jakby się udało im zaszkodzić...? Złapać coś dużego, zyskać dowody, no, cokolwiek, może bym jakoś wyszedł na czysto...?
   Zabiłam na twarzy komara, zapaliłam papierosa, otoczyłam się dymem i przyznałam, że pomysł nie jest głupi, aczkolwiek nie mam pojęcia, co należy uważać za duże, a co za małe. Spytałam o tych dwóch rzekomych biznesmenów. Jeden z nich był szczupły i brodaty, drugi ogolony i dość okrągły, obaj wysocy, wrażenie robili zgoła salonowe i posiadali nawet nazwiska, ale wymamrotali je niewyraźnie, Bodzio zapomniał, co powiedzieli, po czym tego błędu nie zdołał już nadrobić.
   - No dobrze, a ten boss? - spytałam z irytacją, potrzaskując siedziskiem. - Skąd ci się wziął? Jak go dopadłeś?
   Bodzio znów westchnął ciężko.
   - Przypadek. Nie wiem, czy się nie naraziłem przy okazji. Poszedłem do tego mojego skur... czonego i myślałem, że idę po pieniądze, bo tak się ze mną umówił. Ciągle jest mi winien, zaprzysiągł się, że wreszcie wszystko zapłaci, a mnie to robi dużą różnicę. Tymczasem wyzemdał z siebie ledwo trochę i nałgał, że tu, zaraz, czek na forsę, facet ma przynieść i tak dalej, tak się kręcił jak nerwowa kijanka, patrzył na zegarek, uszu nadstawiał, że, o, może właśnie idzie, wyjrzał za drzwi i arrivederci Roma. Zmył się.
   - A ciebie zostawił?
   - Jak garbatego na pustyni.
   - I gdzie to było?
   - No jak to gdzie, u niego. W tej nie wykończonej willi. Domu jeszcze nie ma, ale biuro już sobie zrobił, moją własną ręką. Poczekałem, postanowiłem obiecać mu to wszystko, co pani radziła...
   Otrząsnęłam się z lekka. Nie wszystkie moje rady nadawały się do wcielania w życie.
   - Tymczasem zamiast niego przyszło moich dwóch mocodawców - kontynuował Bodzio z goryczą. - Grzecznie, miło, ale to oni obiecali mnie, a nie ja im. Wtedy właśnie pokazali mi te przysmaki, to było przedwczoraj, mam jechać do Krynicy o poranku, na miejscu się dowiem po co. Żadnego luzu, zamierzałem z kimś pogadać, nic z tego. Tylko pani mi została. W pani moja cała nadzieja.
   - O mnie za chwilę. Czekaj. Z tego wynika, że twój legalny zleceniodawca też w tym bagnie siedzi?
   - A właśnie nie wiem. Teraz już mam całkiem inne podejrzenia. Jakoś mu się nie śpieszy z wykończeniem całości, czyli oficjalnie nic tam jeszcze nie ma. Nikt nie mieszka, nikt zameldowany, prowizoryczne biuro i tyle. Jak ono prowizoryczne, to ja jestem hurysa. Może mu płacą za ten brak pośpiechu, mają punkt kontaktowy anonimowy idealnie. Tak mi to przyszło wtedy na myśl.
   - Możliwe. Zatem po drugie, ściągnął cię tam na ich polecenie, a forsa była tylko pretekstem?
   - Na to patrzy. No, mieli może kłopoty z kontaktem telefonicznym, bo ja się już trochę zacząłem migać...
   - I co było dalej?
   - Omówili szczegóły i won. Jeszcze drzwi przede mną elegancko otworzyli.
   - A skąd boss?
   - Właśnie do niego dochodzę. Najpierw zgłupiałem z tego wszystkiego i poszedłem, a potem, dopiero na ulicy, przypomniałem sobie, że miałem bagaż, reklamówkę z paroma drobiazgami, zostawiłem ją w znajomym kącie, tak na wsiaki słuczaj, bo po co ten kołek ma wiedzieć, co ja posiadam...
   - A co tam miałeś?
   - Telefon między innymi...
   Kiwnęłam głową, czego w ciemności nie było widać. Telefon komórkowy swoje kosztował, molestowany o forsę zleceniodawca mógłby uznać Bodzia za krezusa, któremu pieniądze nie są potrzebne i może na nie poczekać.
   - No dobrze, co dalej?
   - Wróciłem. Nie musiałem koniecznie głównymi drzwiami. Jak się robi wszystkie instalacje, to się zna teren. Od tej nie wykończonej strony sobie wszedłem i usłyszałem... no, zorientowałem się, że tam dzwoni telefon. A co mi szkodziło posłuchać?
   - Bardzo rozsądnie - pochwaliłam. - I co?
   - Szef to był. Znaczy, ten boss. Wydawał im polecenia. Za dziesięć minut mają być gdzieś tam i czekać na telefon od niego. W pięć sekund ich wymiotło.
   - A ty?
   - A ja tam jeszcze sobie siedziałem i próbowałem myśleć. Ruszyłem się wreszcie i zobaczyłem faceta, który tam wszedł jak w masło, miał klucze, tknęło mnie, więc poczekałem. Obejrzałem go dokładnie i wiem, co robił w gabinecie tego mojego szubrawca. Otwierał sejf.
   - Skąd wiesz?
   - Na słuch. Sam go zabezpieczałem. Podsłuchałem odgłosy... no, ma się te parę przyrządów... Potem dzwonił i wydawał polecenia bardziej szczegółowe. Nie ma siły, to był boss. Przyjrzałem mu się jeszcze, jak wychodził, on mnie nie widział. Dopiero potem wypadło gorzej...
   - Nie kiwaj się, bo trzeszczysz i zaczynam źle słyszeć - powiedziałam gniewnie. -Jakąś głupotę zrobiłeś?
   - Nie wiem. Odczekałem, wyszedłem trochę później i na ulicy nadziałem się na mojego szwindlarza, jak wracał. Rzuciłem się na niego, że niby gdzie się podział, ja tu czekam jak głupi i po całej okolicy go szukam, forsę miał dostać! Dopytywał się strasznie, gdzie byłem, czy aby nie w biurze, znaczy jednak podpadłem. A do tego reklamówkę miałem w rękach, więc musiałem strugać gieroja. Tak z tego zgłupiał, że dołożył mi jeszcze parę złotych. No i tutaj go zobaczyłem zaraz za panią...
   - Prawdę mówiąc, machałam do ciebie - mruknęłam. - Ale na szczęście plącze się tu zatrzęsienie znajomych. Czekaj, a właściwie po cholerę nam te sztuki? Dlaczego musimy ukrywać znajomość?
   - Nie wiem - wyznał znów Bodzio szczerze i żałośnie. - Oni się ukrywają...
   - W jakim sensie?
   - Nie znamy się. Żadnych jawnych kontaktów. Z bossem też się nie znają. Spotykamy się konspiracyjnie. Pani stanowi moje jedyne zabezpieczenie, lepiej niech oni o pani nie wiedzą. Mam trzymać gębę na kłódkę, jeszcze wymyślą, że pani co powiedziałem i wywiną jaki numer. A tak, nie będą się pani wystrzegać i może co tego wyniknie.
   - Nie spodziewałam się ciebie wcześniej niż pojutrze - rzekłam w zamyśleniu. - Wiesz już chyba, gdzie mieszkam?
   - Wiem.
   - Awaryjnie możesz przylecieć pod okno, a nawet wleźć do środka, zamknięte nie będzie, chyba tylko przy okazji gradobicia.
   - Złodziei się pani nie boi?
   - A co mi ukradną? Biżuterii nie posiadam, a pieniądze noszę przy sobie. Maszynę do pisania, ale i tak zabrałam tę gorszą. Jak jesteś z nimi umówiony?
   - W Leśniczówce. Jeszcze nie wiem, gdzie to jest. Mam tam jechać pierwszym autobusem, jaki jedzie po jedenastej. Pani zna to miejsce?
   - Mało jest miejsc na tej mierzei, których nie znam. Kiedyś tam była placówka WOP-u, ale już jej nie ma, zlikwidowana. Za to bywają obozy harcerskie i nie wiem jak teraz, bo nie sprawdzałam.
   - Oni mówili, że tam pusto.
   - Jak nie ma obozu, rzeczywiście pusto.
   - Podobno przy drodze pod wydmami buda stoi...
   - To nie buda - przerwałam. - To taka jednoosobowa budka wartownicza, jeszcze z czasów wojny. Betonowa.
   - Wszystko jedno. To tam. W środku znajdę pakunek z instrukcją, a dalej wedle instrukcji.
   - Instrukcja... Ciekawe na czym, na papierze czy na korze brzozowej. Przecież to kretyństwo! Tu robią jakieś idiotyczne sztuki z budami, a tu dowód rzeczowy na piśmie...
   - Nie - przerwał z kolei Bodzio posępnie. - Utleni się. Głowę daję, że dostanę ją w folii, a po rozpakowaniu w pięć minut zniknie. Żadne tam sympatyczne atramenty, to przeżytek, ale jest mnóstwo produktów, które się utleniają błyskawicznie. Mam się szybko nauczyć na pamięć.
   Znów kiwnęłam głową, czego w ciemnościach Bodzio nie widział. Za skarby świata nie mogłam sobie przypomnieć, co to było, to coś, co mi zniknęło sprzed oczu. Zetknęłam się z ową substancją, miałam jakiś tekst, może rachunek, może notatki, trzymałam kartkę w torebce i po dwóch dniach chciałam to jeszcze raz przeczytać. Kartkę rozpoznałam, ale po napisie na niej nie było nawet śladu, czego przez długą chwilę nie mogłam zrozumieć. Rzecz oczywista, nikt tego nie zastosował specjalnie, szczególnie jeśli pisałam to sama, diabli wiedzą czym, ale fakt pozostawał faktem. Treść znikła i żegnaj, Kalifornio. Nic mi wtedy na tym tle nie przyszło do głowy.
   - Aparat - powiedziałam odkrywczo. - Fotograficzny. Najpierw zdjęcie, a potem praca umysłowa.
   - A jak mnie zobaczą?
   - No coś ty?! Musieliby cię podglądać przez szpary, przytykając do nich oko... jakie szpary, co ja mówię, to jest lity beton, gdzie mu do szpar!
   - E tam. Niech mnie pani nie rozśmiesza. A kamery od czego? Rusza takie bydlę na fotokomórkę, wygląda jak pająk albo w ogóle jak byle co...
   - Tam ciemno.
   - Na podczerwień! 
   Rozzłościłam się.
   - Do diabła z tymi wszystkimi wynalazkami! A poza tym, puknij się w umysł, brednie wygadujemy obydwoje, co to jest, afera szpiegowska?! Kto się teraz wdaje w takie sztuki przy głupim przemycie?!
   - Narkotyki...
   - No to co, że narkotyki?! - wrzasnęłam i gwałtownie złapałam Bodzia za ramię, bo skrzynka się pode mną załamała. - Jawnie je sprzedają po rogach ulic! Niech szlag ciężki trafi tę całą konspirację, śmierdzi mi ze śmietnika! Jazda, idziemy do mnie i przestańmy się wygłupiać! Możesz wleźć przez okno, a zasobniki po rybach ustawisz tam jutro...
   - Między nami mówiąc, już je ustawiłem... Hałasy wokół nas zaczynały powoli przycichać, na co prawie nie zwróciłam uwagi. Chyba pierwsze umilkło niemowlę, potem wyłączył się jeden telewizor. Piesek dziamgotał z przerwami, za to ktoś blisko zaczął rąbać drzewo. Porzuciliśmy skrzynki, koty i całe zaplecze smażalni. Bodzio rzeczywiście wlazł przez okno, zaciągnęłam zasłony i zapaliłam światło. Dalszy ciąg konferencji odbył się w warunkach cywilizowanych.
   - Sam się nad tym całym idiotyzmem zastanawiam - powiedział Bodzio, wsypując sobie kawę do szklanki. - Myślałem, że to może przez Interpol, ale i tak jakieś to wszystko głupie. Nie wiem, o co im biega, i dlatego się boję.
   Też właściwie nie rozumiałam sytuacji. Bodzio chyba miał rację, naszą znajomość należało ukryć, jako osoba obca miałam szansę coś wyśledzić i rozwikłać, chociażby poznać nazwiska tych jego opiekunów. Gdzieś tu przecież muszą mieszkać...
   - To istny cud, że przynajmniej zna pani tego parszywca - kontynuował Bodzio. - Czegoś się o nim będzie można dowiedzieć.
   - Owszem, pociecha - przyznałam, nalewając mu wodę z elektrycznego czajnika. - Zapomniałam, że jeszcze mogą ukraść mi czajnik, ale teraz już da się odkupić. Tych dwóch musisz mi pokazać. Nie wiem jak, skoro nie masz do nich dojścia. Chyba też pojadę do Leśniczówki. Zostawisz mi wiadomość w tej budzie, zaraz za otworem wejściowym po prawej stronie. I pisz na byle czym, żeby wyglądało jak śmieć...
   
   * * *
   
   O wpół do dziewiątej rano przeraziło mnie pukanie do drzwi, bo myślałam, że to Zygmuś. Na szczęście nie, w progu pojawił się trochę jakby niewyspany Jacek.
   - Patolog przyleciał wczoraj przed jedenastą - powiadomił mnie bez wstępów. - ciągnąłem najlepszego.
   Zdumiał mnie tak, że błyskawicznie rozbudziłam się do reszty.
   - Jakim cudem?
   - Za pieniądze wszystko można. Załatwiłem śmigłowiec. Prawie całą noc robili sekcję.
   - I co?
   - Zawał. Gówno prawda.
   Nie mogłam z nim spokojnie rozmawiać, ponieważ bałam się Zygmusia.
   - Wyjdźmy stąd. Nie wiem, czy jadłeś śniadanie, ale to nie ma znaczenia. Znajdziemy byle jaką smażalnię w lesie albo pójdziemy do knajpy w porcie. Tu jest niebezpiecznie.
   Jacka nie interesowały przyczyny, dla których mój pokój miał przedstawiać sobą jakieś zagrożenie. O śniadaniu zapomniał.
   - Pojedziemy - poprawił. - Może być do portu. Nie mam teraz głowy do spacerów.
   Zgodziłam się skwapliwie i wsiadłam z nim do samochodu.
   - W pierwszej chwili gotów był upierać się przy tym zawale - mówił nad smażonym węgorzem. - Ja też się uparłem, więc potraktował sprawę poważnie. W końcu doszedł. Zawał, ale spowodowany akonityną.
   Gwałtownie spróbowałam przypomnieć sobie, co wiem o akonitynie. Tojad mocny. Trucizna, w porządku, ale co dalej? Gaweł nie przyrządzał sobie z tego ziółek na trawienie, to pewne.
   Jacek nie kazał mi zgadywać wszystkiego.
   - Przyjęta parę godzin wcześniej. Ojciec miał swoją wagę i głodny nie chodził. Może w pożywieniu, a może zadraśnięty.
   Wzruszyła mnie jego wiara w moją inteligencję. Kryminalistka, takie rzeczy powinnam wiedzieć. Jako kryminalistka byłam wybrakowana, wiedziałam zaledwie trochę, drobne ukłucie strzykaweczką z akonityną, ewentualnie tylko zadrapanie, działa szybko, chociaż nie umywa się do cyjanku. Nie miałam pojęcia, jak to idzie przez przewód pokarmowy. Gaweł był twardy, możliwe, że nawet zastrzyk zdołał wytrzymać parę godzin.
   - O której umarł? Doszli?
   - Uważają, że około szesnastej. Wahania pół godziny w górę i w dół, raczej w górę.
   - Miał zadraśnięcie?
   - Mnóstwo. Głównie na nogach. Tu rosną licznie dzikie róże. Powiedział, patolog mam na myśli, że warunki to on ma u siebie, a nie tu. Podejrzewa prawą rękę tuż nad łokciem, jeszcze sprawdzi błony śluzowe żołądka i tak dalej. Prywatnie jest pewien, urzędowo wypowie się po badaniach. Pani rozumie, co to znaczy?
   Rozumiałam doskonale i nagle straciłam resztki apetytu.
   - Sam sobie tego nie zrobił i przypadek wykluczam - ciągnął Jacek twardo. - O której ojciec przyszedł na plażę? Pani to przecież widziała.
   - No widziałam, owszem. Prawie o wpół do trzeciej. Nie całkiem, może dwadzieścia po drugiej.
   - Powinien, cholera, źle się poczuć... Zaraz, nie powiedziałem do końca. W ostatnim pożywieniu prawdopodobnie przyjął środek nasenny, zapomniałem, jak się nazywa, zasnął i chyba umarł we śnie. Nie ruszał się?
   - Nawet nie drgnął. Później przeniosłam się bliżej niego, cały czas leżał na brzuchu z rękami dookoła głowy, nie rozpoznałam go. Myślałam, że śpi.
   - Najpierw chyba spał, a potem już nie żył. No i jak pani myśli, na jaki ciężki plaster ojciec miał się faszerować pigułą na sen przy obiedzie? Pomijam już to, że niczego takiego w życiu nie używał!
   Milczałam, bo sprawa była jasna. Jacek też zamilkł na chwilę i patrzył pytająco. Powietrze między nami wypowiedziało swoje zdanie.
   - W żadne gliny nie wierzę - zakomunikował stanowczo i z zaciętością, poniechawszy milczenia. - Dostali wstępny protokół z sekcji i odnieśli się do niego tak, że wątroba się człowiekowi marszczy. W sanskrycie mogłem im to dać. A ja nie popuszczę, ktoś ojca załatwił.
   - Czekaj, zaraz. Powinni zrobić dochodzenie... - Jak mają robić dochodzenie, skoro prokuratura już zdążyła uznać to za śmierć naturalną! Jakaś idiotka tutaj siedzi, akonityna do niej nie przemawia, zrozumiała to jako zatrucie nadmiarem papierosów. Mówiłem, że ojciec nie palił, nic, jak do ściany! Pomoże mi pani?
   Pomyślałam, że jest to czysta i nieskalana złośliwość losu. Zdawałoby się, że sam Bodzio dostarczy upojnej rozrywki, Gaweł stanowił zatrważający nadmiar, nie wspominając o Zygmusiu. Robiła mi się z tego duża polka.
   Mimo wszystko, nie wahałam się ani sekundy.
   - Wszelkimi siłami - odparłam. - Ale w Warszawie mogą ruszyć sprawę...
   - Akurat. Warszawa ukręci łeb, nawet gdyby z ojca sterczała rękojeść sztyletu...
   - Rozumiem z tego, że coś wiesz?
   - Ogólnie wiem dosyć dużo. Ale nie mam wiadomości z ostatniej chwili, bo mnie nie było, pętałem się po Skandynawii i ledwo cztery dni temu wróciłem. Muszę to nadrobić. Czasu mam tyle co kot napłakał, muszę wracać do Warszawy, pokończyć interesy ojca, bo nie będzie na tamtym świecie oczami świecił, załatwić wszystko, pogrzeb, przewiezienie... no, to nie problem. Pazurami trzymać patologa, wziął materiał do badań i już poleciał. I znaleźć tego skurwysyna, który ojca wykończył. W zasadzie wiem, gdzie go szukać.
   - Rozumiem, że moralnie w Warszawie, a fizycznie tu?
   - Tu. O rany, pani jest mądra. Warszawskiego źródła sam się uczepię, ale tu mnie nie będzie. Dlatego pani...
   - Czekaj, a co właściwie twój ojciec tu robił? Urlop nad Bałtykiem to do niego nie bardzo podobne, skąd mu się to wzięło?
   - Ano właśnie, w tym rzecz. Ojciec zaczął podgryzać wielki szwindel, bo go zgniewało, to wiem na pewno. A tu ma coś być. Przez telefon mówił, tuż przed wyjazdem z Warszawy, że tu pęknie duży balon i on chce to widzieć.
   Zastanawiałam się przez chwilę, w pośpiechu i chaotycznie, niepewna, co może mi być potrzebne.
   - Muszę wiedzieć więcej. Czekaj... Ile czasu zostawia zadrapanie, a ile przewód pokarmowy? Ten patolog ci to powiedział?
   - Powiedział. Na zadrapanie przyjął dwie do trzech godzin, raczej trzy. Na przewód pokarmowy nawet do ośmiu. Pośrednie okresy czasu nie wchodzą w rachubę.
   - niadanie albo obiad. Trzeba sprawdzić, jak i z kim twój ojciec spędził ostatnie godziny życia. W porządku, spróbuję. Pomijam oczywiście tę drobnostkę, że mądrość jest ode mnie odległa o lata świetlne.
   - E tam. Zresztą, może być instynkt - zgodził się Jacek niekoniecznie taktownie, bo od razu skojarzyło mi się to ze zwierzętami niższego rzędu. - Pani ma duże możliwości, wszyscy panią znają...
   Popatrzyłam na niego z ponurym niesmakiem. Z reguły okazywałam się sławna nie wtedy, kiedy potrzeba.
   - ...a ja muszę już lecieć. W pani moja nadzieja.
   O masz ci los, już drugi...
   
   * * *
   
   Z urlopowych rozrywek osobistych zrezygnowałam od razu, przy czym własna szlachetność ogromnie podniosła mnie na duchu. Popatrzyłam na zegarek, do spotkania z Bodziem miałam jeszcze ze dwie godziny, prywatne śledztwo mogłam zacząć bezzwłocznie. Należało tylko nieco pomyśleć.
   Na bazie całej, z kryminałów pochodzącej, wiedzy uznałam, że pierwszą fazę powinno stanowić przesłuchanie świadków. Z ich gadania wyniknie ciąg dalszy. Jakaś osoba fizyczna podrapała tego Gawła i nakarmiła go trucizną, osobę fizyczną trzeba było odnaleźć. Zdobyć dowody. Motywy majaczyły na horyzoncie trochę niewyraźnie, nie wskazywały palcem bezpośredniego sprawcy, który zresztą, bez dowodów, i tak by się wyłgał.
   Od Jacka wiedziałam, że Gaweł za życia mieszkał w Pelikanie. Mogłam to sama odgadnąć, jeśli już zamienił Florydę na Krynicę Morską, pewne było, że wybrał sobie najdroższy i najelegantszy pensjonat, przerobiony z dawnego domu wczasowego. Tamże jadał posiłki z ostatnim obiadem włącznie.
   Zaczęłam od szatniarza, najnowszego nabytku, który w obszernym holu wprowadzał nastrój europejski. Z pewnym wysiłkiem wygospodarowano dla niego kąt, służący mniej garderobie, a więcej wygodzie różnych gości z plażowymi tobołami, ladę zaś tworzyły dwa stoły.
   - Pewnie, że pamiętam, pani znajomy rzucał się w oczy - odpowiedział na moje pytanie bez najmniejszego oporu. - Mentownia też mnie o niego pytała... Najmocniej przepraszam, gliny.
   - Co pan powie? - zdziwiłam się. - Zdążyli? Kiedy?
   - A jeszcze wczoraj rano, przed śniadaniem.
   - I co?
   - No, czy ja wiem... Człowiek by nie chciał nikomu koło pióra robić. Jak by nie było, goście... Ale pani to co innego.
   - Niech pan opowie, jak było. Znałam człowieka tyle lat... Jego syn też chce wiedzieć...
   Szatniarz chętnie dzielił się wrażeniami z prywatną osobą, przy czym było mu ganc pomada, czy tą osobą jestem ja, czy też syn nieboszczyka.
   - Jakby co, to się wyprę, na wszelki wypadek. Pamięć już nie ta, a ludzi dużo. Ale zostawił u mnie materac, nie całe powietrze wyszło, więc tobół duży. Razem z takim drugim tu stał, ten drugi obcy, pierwszy raz go widziałem, nic nie zostawiał. Tuż blisko za nim stał i gadali. Tak jakby znajomi.
   Zastanowiłam się błyskawicznie. Tuż blisko, bezpośredni kontakt możliwy...
   - Gesty jakieś czynił?
   - Co?
   - Ten drugi. Machał rękami, robił coś?
   - A skąd pani wie? Machał jak wiatrak. Cały czas. Po kieszeniach grzebał, papierosa zapalał, klepał tego pani znajomego, za rękę szarpał, pukał w ramię, tak pociągał, jakby mu się do stolika śpieszyło. Pomyślałem nawet, że chyba głodny albo w ogóle żerty. Bo na makaroniarza nie wyglądał, a to oni machają.
   - A na co?
   - Na nic. Zwyczajny człowiek. Taki, co go trudno opisać. Bez brody, nie łysy, średniego wzrostu, okrągławy, nie chudy, gęba jak gęba, może trochę gruszkowata. Nie dam głowy, czybym go poznał. A bo co?
   - A bo powiem panu prawdę. On został otruty, ten mój znajomy. Niech pan tego nie rozgłasza, w zaufaniu mówię.
   - No co też pani...?!
   - I nie wiadomo kiedy. Może przy obiedzie. Razem jedli?
   - Rany boskie...! No, to duża polka. Razem, ale siedział z nimi trzeci.
   - A ten trzeci to kto?
   - Tutejszy. U nas mieszka, znaczy gość. Nazwiska nie znam, tylko imię, panie Jureczku jedna facetka do niego wołała.
   Okazałam niezadowolenie.
   - Jureczek, kurza twarz, rzadkie imię...
   - Ale za to da się rozpoznać - pocieszył mnie szatniarz. - Zyzol.
   - Bardzo?
   - Nie, trochę. Na zewnątrz tak mu oko leci. Ale drugiego podobnego akurat u nas nie ma.
   To już wyglądało nieźle, rozmówcy ustawiali mi się w kolejce. Najpierw recepcja, potem kelner, potem ewentualnie pokojówki. Kelner płci męskiej, jak się okazało, istniał tylko jeden i on właśnie obsługiwał stolik, przy którym jadł Gaweł. Resztę personelu stanowiły dziewczyny, kierowniczka Pelikana bowiem, z sobie wiadomych przyczyn, nie lubiła zatrudniać płci przeciwnej, wolała baby. Rodzaj męski reprezentowali we dwóch, kelner i ów szatniarz, będący zarazem wykidajłą i stróżem mienia. Tkwiąc w holu, miał oko na obcych.
   W recepcji urzędowały dwie panienki. Jedna była wyraźnie zajęta grymasami gości, druga szukała czegoś pod ladą. Pierwszej stanowczo brakowało czasu na poufne pogawędki, zawahałam się, popatrzyłam na tę drugą, która właśnie znalazła to coś poszukiwane i wyprostowała się. Przyjrzała mi się, uczyniła gest brodą i wzrokiem wskazała kierunek. Toaleta, na samym początku korytarza.
   Przyszła tam w minutę po mnie.
   - Słyszałam, o co pani próbowała pytać - oznajmiła bez wstępów. - I żeby nie było nieporozumień, wyjaśniam od razu. Widziałam przedwczoraj syna tego naszego gościa, który umarł na plaży. On mi się wyjątkowo podoba, ten syn, mam wrażenie, że pani robi coś dla niego. Proszę bardzo, też chętnie zrobię.
   - Nie ma tej roboty tak strasznie dużo - odparłam z ulgą. - Macie jednego zezowatego, potrzebne mi jego nazwisko oraz on sam. Chcę z nim pogadać, a przy znajomości nazwiska może pójść łatwiej.
   - Jerzy Kołodziej. Mieszka w apartamencie, sto dwadzieścia cztery. Zafiksowany do końca miesiąca.
   - Zawsze tu jada?
   - niadania i obiady zawsze. Kolacje różnie. Na ogół wcześnie przychodzi.
   - Dlaczego rozmawiamy tutaj?
   - Na wszelki wypadek. Po co mam uchodzić za pani informatora? Wydaje mi się, że coś jest nie w porządku, jeśli trzeba będzie pomóc, ja chętnie... Lepiej, żeby to nie było zbyt jawne. Teraz już sobie pójdę.
   Popatrzyłam za nią. Wyjątkowo piękna dziewczyna, spokojna, pełna godności, rzeczowa. Pewnie studentka, a w Pelikanie dorabia sobie w okresie wakacyjnym. Ciekawe, co studiuje...
   Wiedziałam już na pewno, że muszę złapać zezowatego Kołodzieja. Zawahałam się, czas leciał, zaczynałam to śledztwo z zegarkiem w ręku. Dochodziła dwunasta, do Bodzia ciągle jeszcze zostawało mi trochę luzu, obiad, sądząc z woni, był już w trakcie przygotowań. Na pogawędkę z kelnerem miałam szansę tylko w chwilach, kiedy nie było tłoku. Ze zdziwieniem stwierdziłam, że jestem głodna, widocznie tego śniadaniowego węgorza jadłam z takim roztargnieniem, że mój organizm go nie zauważył, postanowiłam zaczekać w sali restauracyjnej, czynnej na okrągło, bo Pelikan poszedł z duchem czasu. Szatniarz który ze swego miejsca widział kawałek pomieszczenia, wskazał mi, gdzie zazwyczaj siedzieli Gaweł z Kołodziejem. Usiadłam przy ich stoliku. Kelner pojawił się natychmiast.
   - Coś zjem z pewnością - zawiadomiłam go pocieszająco, wpatrując się w wypisany na maszynie jadłospis dnia. - Nie obiad, coś mniejszego. Ale przedtem niech mi pan uprzejmie powie, czy to pan obsługiwał przedwczoraj ten stolik?
   Zawahał się zaledwie odrobinę.
   - Chodzi o to, że jeden z gości padł...? - Przyjrzał mi się z nagłą uwagą i jakby ożywił prywatnie. - A, to pani...? Widziałem w telewizji, ja mam pamięć do twarzy. Moja żona stała do pani w kolejce w Gdańsku!
   Stosunki osobiste zostały nawiązane. Jacek miał rację, że mogę mu się przydać. Rzeczywiście, podpisywałam książki w Gdańsku i ogon do autografów niemal mnie przeraził. Gdybym wiedziała, że potrzebny mi będzie ten kelner, wydłubałabym jego żonę po kumotersku bodaj z końca!
   - No właśnie - powiedziałam życzliwie. - Mam nadzieję, że nie zmarzła? Mróz był wtedy. Ten padnięty gość to mój znajomy. Przykra sprawa.
   - Nader i niezmiernie. Pozwolę sobie złożyć wyrazy współczucia. Żona w doskonałym stanie.
   - Pamięta pan może, co się tu działo, przy tym stoliku? Podobno trzech siedziało...
   - Trzech. Dwóch naszych gości, zawsze tu siedzieli... I jeden obcy. Zdarza się. Szalenie ruchliwy, ale chyba trochę na siłę. Takie odniosłem wrażenie.
   - Nie z natury ruchliwy, tylko specjalnie się starał?
   - Coś w tym rodzaju...
   No proszę. Nie tak głupio myślałam. Jeśli chciał Gawła uszkodzić, rzekomo przez przypadek, musiał się rzucać i miotać bez opamiętania. Z rozmachem walić w ucho, włazić na nogę, potrącać, podrapanie czy ukłucie też mu się mogło udać. 
   - Może coś stłukł...
   - Nie, nic nie stłukł, aż dziwne. A właściwie dlaczego...?
   Zrozumiałam pytanie. Każdy chce poznać przyczyny indagacji, nie należało ich ukrywać, niekoniecznie trzymając się ścisłej prawdy.
   - A bo widzi pan, chcemy się zorientować w ostatnich chwilach życia nieboszczyka, jego syn i ja. Umarł znienacka, nie bez powodu, może się zdenerwował albo co?
   - Serce...?
   - Zawał. Na urlopie. Idiotyzm.
   - Nigdy nie wiadomo, zdarza się. Nie, zdenerwowany chyba nie był, może trochę zły. Ale zarazem ten ruchliwy go śmieszył. Pajacował. Zamawiał różne dodatki, napoje, sam mieszał koktajle owocowe, gonił mnie ze szklanką w ręku aż na zaplecze, chciał więcej lodu. Wydziwiał. Radzę fląderkę, świeżutka, na maśle.
   - Na maśle! - ucieszyłam się. - To poproszę. Mówi pan, że oni zawsze zajmowali ten stolik?
   - Tu jest taki zwyczaj w zasadzie, bywa, że się ktoś tam wymienia, ale przeważnie goście siedzą na stałe. Tu akurat dwóch panów, wcześnie przychodzili, długo siedzieli, jedli bez pośpiechu, racjonalnie można powiedzieć. Rzadko się ktoś przysiadał.
   - Jeszcze bym chciała pogadać z tym waszym gościem, który ocalał. On zezowaty?
   - Istotnie, słuszne spostrzeżenie...
   - Jak przyjdzie na obiad, zechce pan powiedzieć, że starszawa dama czeka na niego przy stoliku? Żeby przypadkiem nie poszedł gdzie indziej.
   - Młoda i piękna kobieta - poprawił mnie kelner z wielkim naciskiem. - Oczywiście, do usług, dopilnuję!
   Uroda kwestią gustu, a w porównaniu z taką, na przykład, stuczterdziestoletnią rekordzistką z Kaukazu mogłam być także młoda. Kelner miał więcej rozumu ode mnie, przed starszawa damą Kołodziej pewnie by uciekł.
   Rzeczywiście był zezowaty. Jedno oko patrzyło na mnie, drugie biegło ku sali, z tym że tylko chwilami. No, dość często. Wystarczająco, żebym nie wytrzymała i popatrzyła za nim.
   Dzięki temu zobaczyłam Wydrę.
   Była to jedna facetka, której wyjątkowo nie lubiłam, może z zazdrości, bo odznaczała się chudością w stopniu dla mnie nieosiągalnym. Istny szkielet. Mogła nie tylko jeść, ale zgoła żreć wszystko, co jej się spodobało, i jak na ironię losu, nie miała apetytu, dziubała jakieś sałatki i na tym się jej odżywianie kończyło. Ze swojej przeraźliwej chudości była skrycie dumna, a kubaturę ogólną nadrabiała makijażem, warstwy upiększające stanowiły na niej pokrywę grubości co najmniej pół centymetra. Poza tym żadnych wyraźnych wad nie prezentowała i właściwie nie wiadomo, dlaczego jej nie lubiłam, ale nie lubiłam i cześć. Wydawała się wydrowata, miała w sobie coś takiego, co nie pozwalało doszukiwać się ukrytych zalet. Zaliczała się do grona tych szesnastu znajomych sztuk, które zdążyłam tu spotkać.
   Siedziała przy stoliku w trzy osoby, z mężem i drugim facetem, na którego spojrzałam dopiero po chwili i prawie udało mi się zapomnieć, po co tu jestem. Seweryn Wierzchowicki! Rany boskie, a cóż oni razem...?
   Piastowała w objęciach wielkiego niedźwiedzia panda. Niedźwiedź zdecydowanie przeszkadzał jej w przyjmowaniu posiłku, ale to właśnie było do niej podobne. Utrudnić sobie jedzenie. Niemożliwe, żeby zdołała tak konsekwentnie symulować tę niechęć do żywności, widocznie rzeczywiście nie lubiła jeść, zresztą wskazywał na to wygląd zewnętrzny, same kości pokryte tynkiem...
   Odczepiłam się od niej z szalonym wysiłkiem, szczególnie że dodatkowo intrygował mnie ten cały Seweryn. Miałam zamiar śledzić go, sprawdzić, gdzie mieszka, a może właśnie w Pelikanie...? Postanowiłam spytać o to dziewczynę z recepcji, chociaż Seweryn z Jackiem nie miał nic wspólnego, ona zaś żywiła skłonność do Jacka, a nie do Bodzia. I całe szczęście, Bodzio był żonaty. Zmobilizowałam się ostro i wróciłam do aktualnych obowiązków.
   Nie siliłam się na wyszukane podstępy.
   - Nasz wspólny znajomy w zasadzie był zdrów i nikt się nie spodziewał takiego nieszczęścia - powiedziałam smutnie. - Pan z nim rozmawiał właściwie ostatni. Co się tu działo, przy tym stoliku, mógł się czymś zdenerwować? Zjadł coś, wypił? I kto to był, ten jakiś trzeci? Podobno przerażająco żywiutki?
   - Czysty wariat - zaopiniował z niesmakiem pan Kołodziej. - Nie znam faceta, pierwszy raz go na oczy widziałem. Dla mnie podejrzany.
   Zainteresowałam się tym jawnie. Pan Kołodziej zapewne uznał, że jestem zwyczajnie głupia. Trochę racji mógł mieć.
   - Uczepił się Gawła - rzekł w zadumie. - Gaweł, prawdę mówiąc, przyjechał tu dla mnie. Interesy, łaskawa pani. Czekam na kontrahenta, też chciał się z nim widzieć, możliwe, że załatwiał coś jeszcze dodatkowo, ale to już beze mnie. Ten wariacki gość chyba czegoś od niego chciał, Gaweł mi go nawet przedstawił, ale za Boga żywego nie wiem, jakim nazwiskiem. Coś jakby Szmergiel, nawet pasowało. Podlizywał się, pogadać nie dawał, głowę zawracał, ale co tam, jeden obiad w nerwach można zjeść.
   - Czekałam tu na pana, bo rozmawiam z każdym, kto mi pod rękę wpadnie. Podobno machał rękami, latał po sali, miotał naczyniami po stoliku i tak się zastanawiam... Nie mógł mu czegoś dosypać do jakiej potrawy albo napoju?
   Pan Kołodziej nie zastanawiał się wcale.
   - Mógł mu dosypać tonę arszeniku. A bo co, znaleźli truciznę...?
   - Nie wiem, ale istnieją różne takie rzeczy, które podwyższają ciśnienie, szkodzą na serce i tak dalej. A kto wie? Zdrowy człowiek i nagle zawał, właściwie bez powodu...
   Patrzyłam na niego, zmartwiona. To jedno ustabilizowane oko pełne było smutku i współczucia.
   - Dla mnie to nieszczęście - westchnął. - Liczyłem na niego w tym interesie, chociaż wcześniej nie miałem zamiaru... Pokazał mi pułapki. No więc wolałem nawet mniej zarobić, byle z nim. Dobry był. Z dużym szwindlem miał na pieńku, teraz to już bez znaczenia. Mówił, że na takie bagno jest za stary, nie chce mu się pracować w dżungli, wolałby mniej więcej normalnie. Chichotał nawet, pani wie, jak on chichotał, tak cienko chichotał, że tylko patrzeć, a coś tam ukróci. Połowa góry poderżnie sobie gardła nawzajem. Szczegółów nie znam, nie chciał mówić.
   Zaczynałam coraz lepiej rozumieć przyczyny, dla których usunięto Gawła z tego świata. Kto to mógł być, ten obcy wiatrak, i jak go znaleźć?
   - Niech pan chociaż powie, jak on wyglądał - poprosiłam beznadziejnie, bo już wiedziałam, że z rysopisem będą trudności.
   - Jak idiota. Taki średni. I nie chudy, a powiem pani, że takie machanie pasowałoby raczej do chudego. Dlatego odniosłem wrażenie, że to fałszywe, wesolutki na siłę. I ta gęba, tu... - pomacał się w okolicy dolnej szczęki. - Jakby czymś wypchany, wziął do pyska dwie buły i tak trzyma. Może to z natury, ale diabli wiedzą. Reszta w normie. Szczerze mówiąc trochę mnie denerwował i prawie na niego nie patrzyłem. Żałowałem, że nie usiadłem gdzie indziej, ale już był tłok, obiad w pełnym rozbiegu.
   No tak. Buły w gębie mogły coś dać, może ktoś widział, jak je wypluwał, ale jeśli przyjechał tylko na parę chwil i od razu po obiedzie wyparował, nie kontaktując się z nikim poza Gawłem, pies z kulawą nogą mógł go nie zauważyć. Skąd przyjechał, nie wiadomo, ze Szwecji, na przykład, i wstąpił po drodze, Gaweł go znał albo nie, też było możliwe, że zobaczył go pierwszy raz w życiu. Ten tutaj nie zna mnie wcale, pierwszy raz widzi, a rozmawia jak człowiek, bez żadnych zahamowań. Gawła ten rozmachany głupek mógł zwyczajnie rozśmieszyć...
   - O czym w ogóle mówił? - spytałam w zamyśleniu.
   - O dupie Maryni, za przeproszeniem łaskawej pani. Coś o tłustej panience wpadło mi w ucho, hostessa w Marriotcie, w kasynie, apetyczna jak rzadko, najmocniej proszę o wybaczenie, ale to ludzka rzecz. Tłusta, one wszystkie raczej chude, rozumie pani... I jajecznica z tartym serem, każda jełopa potrafi przyrządzić, Gaweł się nawet zaciekawił. O żadnych interesach ani słowa. I podobno jak w Afryce wieje sirocco, Morze ródziemne jest pełne piasku, nie wiem, nie byłem w Afryce...
   - Nie szkodzi, przypadkiem wiem, że to prawda.
   - Faktycznie? Jest pełne piasku?
   - Aż drapie skórę. O mój Boże, niech pan sam popatrzy, jak to łatwo przejść na duperele! Człowiek nie żyje, a my o piasku.
   Kołodziej prawie się ucieszył.
   - No właśnie, tak to było. Może i zaczęli o czymś poważnym, zanim przyszedłem, ale bzdety same wskoczyły. Głupie strzępy, jakaś słoma na dachu, strzecha, mam na myśli, ze środkiem ognioodpornym. Nie mam strzechy, więc co mnie obchodzi. Istna kasza. Sam chciałbym wiedzieć, kto to był, ten kretyn, i przyznam się, strasznie myślałem, żeby sobie przypomnieć chociaż z jedno znaczące słowo, ale nic, same śmieci. Jak teraz z panią rozmawiam, to tak mi przychodzi do głowy, że własną śmiercią Gaweł nie umarł. Ja go nie zabiłem, to akurat wiem na pewno, więc niby co mam myśleć?
   Wolałam nie udzielać mu instrukcji na ten temat. Spytałam o śniadanie.
   Swoje ostatnie śniadanie Gaweł, jak się okazało, jadł normalnie, w jadalni, ale pod koniec przyplątał się właśnie ten roztrzepotany. Pan Kołodziej już odchodził, nie trzymali się z Gawłem razem jak bracia syjamscy, roztrzepotany ledwo mu mignął i robiło to jakieś takie wrażenie, jakby ciągnął Gawła do baru na małego drinka. Gaweł chichotał, może i poszli do tego baru, ale pewnością w tej kwestii nie może mi służyć.
   - Tak naprawdę, to ja dopiero teraz tak uważam - uściślił. - Wtedy nic nie myślałem, mignął, ale jakoś został w oczach. Potem skojarzyłem, że to był ten sam co przy obiedzie. Znaczy, uczepił się go od rana.
   Zostawiłam Kołodzieja i poleciałam do baru.
   Barmanka była właściwa. Zgadzało się, byli tu obaj, jeden stały gość, a drugi obcy. Pamiętała ich, bo niecodziennie ktoś traci życie w sposób gwałtowny, sama z przejęciem mówiła do koleżanki, że, Jezus Maryjo, dopiero co serwowała człowiekowi napoje, a on już na tamtym świecie. Ten obcy był jakiś taki rozmachany, może nerwowy...
   Nie było siły, rozlatany facet stał się głównym podejrzanym. Jak, na litość boską, miałam go znaleźć...?!
   Porzuciłam Pelikana, niezdolna już do pytań o Seweryna Wierzchowickiego. Na spotkanie z Bodziem byłam spóźniona skandalicznie, zaczynało mnie to denerwować i przeszkadzać w dochodzeniu. Nie wierzyłam wprawdzie w ekspresowe tempo działania jego gnębicieli, ale wrodzona obowiązkowość czyniła mi wyrzuty. Pomyślałam, że w porządku, odwalę wizytę w budzie i spróbuję spokojnie pomyśleć.
   Dokonałam posunięć konspiracyjnych. W budce wartowniczej pozbyłam się kiecki, pod którą miałam kostium kąpielowy, i zrzuciłam z nóg sandały. Na myśl o tak skomplikowanej zmianie stroju dostałam ataku śmiechu, który przeszedł mi jak nożem uciął, kiedy pod rzuconą na ziemię torbą najpierw wymacałam, a potem ujrzałam strzępek papieru, połówkę podartego opakowania Marlboro.
   O cholera...
   Sprawy Gawła i Jacka wyleciały mi z głowy, wrócił Bodzio. Skoro już wygłupiłam się z przebieraniem, na plażę musiałam pójść, bodaj na chwilę. A diabli wiedzą, czy tu ktoś nie patrzy, idiotkę powinnam robić z siebie konsekwentnie. W budzie ciemno, niczego nie zdołam przeczytać...
   Przez cały ten pracowity i raczej dość sensacyjny poranek razem z południem nie zdążyłam w ogóle zauważyć pogody. Owszem, zdawałam sobie sprawę, że deszcz nie pada, raczej świeci słońce, dostrzegłam to zjawisko, ale nie zwróciłam żadnej uwagi na wiatr. Wiatr nad Bałtykiem robi sztuki przedziwne, wzmaga się dość nagle, ucicha rozmaicie, koło południa potrafi niekiedy dąć niczym trąba powietrzna. Wczoraj nie było go wcale, dzisiaj właśnie dął i zdążył wzburzyć morze.
   Moja obowiązkowo-konspiracyjna kąpiel polegała na opieraniu się pianie. Kiedy wchodziłam do wody, miałam na głowie jakiś rodzaj uczesania, potem z tego uczesania zrobiło się coś, na co nie ma eleganckich słów. Najwytworniej można to określić mianem mierzwy. Bardzo źle pomyślałam o Bodziu, wylazłam na suchy ląd, usiadłam na torbie i uroczyście przystąpiłam do czynności służbowych.
   Jakieś pojedyncze ludzkie sztuki pałętały się wokół. Na ich konto spróbowałam symulować pragnienie lektury.
   Nie ma nic gorszego niż głupia baba.
   Okazało się, że nie mam przy sobie żadnej książki, a tym bardziej gazety. Rozzłościłam się na siebie za niedopatrzenie, wyciągnęłam notes, oddarty kawałek Marlboro umieściłam pomiędzy kartkami i wreszcie spojrzałam na tekst.
   Wiatr wściekle sypał piaskiem. Znałam ten ból od najmłodszych lat, odwróciłam się, niech mi chociaż sypie na plecy, a nie w zęby. Z wysiłkiem zaczęłam odczytywać niewyraźne gryzmoły.
   Spot 2 fac dzi 6 k/por...
   W tym momencie dziki podmuch wiatru wyrwał mi z notesu strzępek Bodzia i jakieś dwie wizytówki. Miałam jeszcze tyle przytomności umysłu, że gwałtownie ścisnęłam notes i wepchnęłam go do torby, zanim ruszyłam w pościg za kawałkami papieru. Jednej wizytówki dopadłam, pralnia na Ursynowie, drugą, a także korespondencję Bodzia, diabli wzięli.
   Czym prędzej zapisałam zapamiętaną treść. Coś tam jeszcze było dalej, nawet dość dużo, ale nie zdążyłam zahaczyć o to oczami. Nie zważając na złe warunki atmosferyczne, zaczęłam w skupieniu rozważać początek.
   Spotkanie dwóch facetów dziś, to nie ulegało wątpliwości. O szóstej. Koło portu zapewne, bo cóż by to mogło być innego, fajnie, ale którego portu? W Krynicy Morskiej istniały trzy, jeden na morzu, a dwa na Zalewie, pasażerski i rybacki. Gdzie mam się znaleźć o szóstej po południu? Zapewne dalej widniały jakieś instrukcje dla mnie, szlag jasny żeby trafił te wietrzne porywy!
   Tęsknie spojrzałam na wschód, w kierunku ruskiej granicy, dokąd udały się dwa utracone kawałki papieru. Miałam cichą nadzieję, że ta druga wizytówka potrzebna mi była jak dziura w moście. Wiatr skorzystał z okazji, wyrwał mi z ręki zawiadomienie bankowe, na którym robiłam sobie notatki, rzuciłam się na nie jak dzikie zwierzę, chwyciłam je razem z dużą ilością piasku i odrobiną smoły. Smoła, na moje oko, jest to produkt najbardziej wydajny ze wszystkich, jakie istnieją na świecie, zapiski odzyskałam, ale tą odrobiną zdołałam umazać siebie, długopis i torbę. Szlag mnie trafił nieziemski i chyba przywrócił mi śladową ilość rozumu, bo odczepiłam się wreszcie od tej cholernej plaży.
   Teraz dopiero, rychło w czas, przyszło mi na myśl, że mogłam w ogóle się nie wygłupiać i nie robić przedstawienia, tylko zwyczajnie wsiąść do samochodu, który stał pomiędzy budką i wydmami, i tam spokojnie przeczytać owe instrukcje Bodzia. Potem, proszę bardzo, mogłam się kąpać dowolnie bez ponoszenia strat. Ta cała polka musiała mnie naprawdę nieźle otumanić.
   Automatycznie i bezmyślnie wróciłam do domu, przebrałam się w suche szmaty, zaparzyłam herbatę i usiadłam w fotelu, żeby kontynuować rozmyślania. Kiedy do drzwi zapukał Zygmuś, opuściłam willę przez okno. Słusznie byłam zdania, że to okno mi się przyda...
   
   * * *
   
   O godzinie osiemnastej objechałam wszystkie trzy porty i znalazłam Bodzia tylko dzięki temu, że mały stateczek pasażerski spóźnił się prawie o kwadrans. Bodzio wyraźnie na niego czekał, załoga wyniosła na pomost pakunek, którego okazał się adresatem. Nie podsłuchałam i nie wyśledziłam niczego, scenę oglądałam z daleka, bo wjazd na molo był zakazany. Ludzie mi zasłaniali, zanim podeszłam bliżej krokiem w miarę możności spokojnym, Bodzio i załoga przestali się ze sobą kontaktować.
   Pojęcia nie miałam, co powinnam zrobić. Obejrzeć marynarzy, zapamiętać tłum dookoła czy pilnować Bodzia. Wedle dotychczasowych przypuszczeń, pakunek powinien zawierać narkotyki i stanowić jakieś ogniwo przemytniczej akcji. Byłam o tym przekonana, dopóki Bodzio go nie podniósł.
   Narkotyki to nie ołów i nie platyna, niemożliwe, żeby były równie ciężkie. Bodzio nie udawał, uginał się pod ciężarem autentycznie, mógł go unieść, ale z wielkim wysiłkiem. Pomaszerował ku ulicy, co parę kroków zatrzymując się, odstawiając brzemię i zmieniając rękę. Dałam spokój otoczeniu, na wszelki wypadek poszłam za nim.
   Do małego fiata, mocno odrapanej własności Bodzia, przedmiot się nie zmieścił. Przyglądałam się z bezpiecznej odległości, jak zostawia go bez opieki, co nie stanowiło ryzyka, bo żaden złodziej by z tym szybko nie uciekł, jak pertraktuje z rybakami i pożycza od nich przyczepny wózek na ryby, jak następnie ładuje ten nabój i ostrożnie wiezie w kierunku portu na morzu.
   Pojechałam za nim.
   Dowiózł pakunek szczęśliwie, po czym nabrałam podejrzeń, że transportował sprzęt kuchenny lub też produkty spożywcze z głębi lądu, znikł z tym bowiem gdzieś na zapleczu portowego baru. Kiedyś ten bar był magazynem ryb i widziałam tam kota, nażartego do wypęku, lśniącego w słońcu, najszczęśliwszego na świecie. Wspomniałam ten widok z tkliwą melancholią, ponieważ sprawił mi wówczas wielką przyjemność, żywo kontrastując z chwilą bieżącą, kot zaś stanowił idealne przeciwieństwo Bodzia.
   Po półgodzinie, zdezorientowana, na nowo zapiaszczona i szaleńczo wściekła, nie odkrywszy niczego, zwyczajnie wróciłam do domu.
   Postanowiłam przede wszystkim umyć głowę i pozbyć się z włosów piasku z wodą morską. Kojące zabiegi fryzjerskie myśleniu nie przeszkadzały, przy akompaniamencie warkotu suszarki przystąpiłam do rozważania sprawy Gawła, sprawę Bodzia chwilowo wyrzuciwszy z pamięci, bo mnie od niej szlag trafiał.
   Miałam podejrzanego.
   Jeden jedyny podejrzany, który wyraźnie wyszedł z wszystkich zeznań świadków. Cóż za idiotyzm! Lata, macha, zwraca na siebie uwagę, a potem zabija człowieka, albo zupełny kretyn, albo rozbestwieniec, przekonany, że może sobie pozwalać i nikt mu nic nie zrobi. Ewentualnie w dwie godziny po tym ostatnim obiedzie z Gawłem odlatuje do Argentyny, gdzie czeka na niego ciepłe gniazdko.
   Kołodziej oczywiście mógł zełgać i sam Gawła załatwić, ale niemożliwe, żeby był w zmowie z szatniarzem, kelnerem i barmanką, kierowniczka Pelikana nie rekrutowała sobie personelu z samych złoczyńców, szczególnie że starała się o ten personel jeszcze w zimie. Już to widzę, przeczucie miała takie, odgadła, że Gaweł tu przyjedzie i trzeba go będzie zabić.
   Pomyślałam, że jakoś zbyt prosto to wszystko wygląda i z pewnością istnieje tu jakieś drugie dno. Jak, u diabła, miałam się go dokopać?
   Tego jednego podejrzanego w każdym razie należało odnaleźć. Odleciał do tej Argentyny czy nie, wszystko jedno, zidentyfikować go jakoś. Należało w ogóle dłużej zostać w tym Pelikanie, popytać ludzi w okolicy, może ktoś widział, dokąd poszedł, może wsiadał do jakiegoś samochodu, samochody miewają numery nie zawsze fałszywe, może udałoby się odtworzyć jego drogę. Nie zrobiłam tego, błąd. Jakim cudem, do tysiąca piorunów, mam tego parszywca teraz odnaleźć...?!
   Przyszły mi na myśl odciski palców. Gdzieś je przecież pozostawił, stanowią dowód niepodważalny, powinno się je uzyskać i zabezpieczyć. Chociażby to coś, czym podrapał Gawła, mogła to być strzykawka, bardzo mała, z pewnością rozdeptał ją i wyrzucił, możliwe, że byle gdzie po drodze, tam, dokąd pojechał. Żadna ludzka siła nie zdołałaby jej znaleźć, chyba tylko wyjątkowo uzdolniony pies, armia psów... Bzdura. Na co komu rozdeptana strzykawka? Co do reszty, naczynia umyli, krzesło... No i co mi z krzesła, nie musiał się wypierać, że na nim siedział, wszyscy to widzieli, siedzenie na krześle o niczym nie świadczy...
   Opanowałam chaos myślowy. Jednakże te odciski palców miały swój sens. Naczynia... Chwytał je, przestawiał, na każdym stoliku stoi wazonik z kwiatkami, że też nie spytałam Kołodzieja, czy łapał także i wazonik...! Solniczka, popielniczka... nie, popielniczkę umyli, ale nie myją codziennie pełnych solniczek i tych takich zasobniczków na serwetki śniadaniowe... no, odstawiają przy zmianie obrusa, będą na tym głównie sprzątaczki... Nie szkodzi, pod sprzątaczkami może się objawić rozmachany...
   W tym momencie usłyszałam brzęknięcie, odwróciłam się i w otwartym oknie ujrzałam Bodzia. Prześlizgnął się przez parapet i już był w pokoju. Wyłączyłam suszarkę i z pewnym wysiłkiem oderwałam się od Gawła.
   - W najgorszym razie przyznam się, że chciałem coś ukraść - oznajmił na wstępie. - Myślałem, że nikogo nie ma, bo pani była w łazience. Była pani, co?
   - Nawet widać to wyraźnie - odparłam, wskazując nie dosuszoną głowę. - Jeżeli ja przez ciebie nie zwariuję, to będzie cud boski. No i co...?!
   Bodzio opadł na krzesło i zlekceważył moje stany duchowe.
   - Usiądę - zakomunikował. - Trochę się zmachałem. No więc tego... Zna pani takie samochodziki zdalnie sterowane?
   Pomyślałam, że ze zmartwienia dostał pomieszania zmysłów i nie powinnam mu się chwilowo sprzeciwiać.
   - Znam je od wieków. I nie tylko samochodziki, także zajączki, niedźwiadki i słonie. Do czego ci one teraz?
   - Już dawno kazali mi to trochę przerobić i nie wiedziałem po co. Parę tygodni temu. Na zdalnie sterowaną łódeczkę, ściśle biorąc na łódeczkę podwodną, rozmiar większy.
   - Taką na kompanię wojska?
   - Nie, na jednego niedźwiedzia. Miś gatunku panda.
   - Bodziu, napij się czegoś - poprosiłam delikatnie. - Jest tu woda, piwo, herbata... Coś ci musiało zaszkodzić. O czym ty mówisz, na litość boską?
   Bodzio piwo otworzył, ale cech szaleńca nie tracił.
   - Taki niedźwiedź, większy od dziecka, mieści się w niej swobodnie. Wedle mojego dotychczasowego rozeznania, jest to niedźwiedź faszerowany. Siedzi w łódeczce, wypływa na morze, teraz przybliżanie się do granicy kraju traktowane jest ulgowo, odpływa się od brzegu duży kawałek w ramach wód terytorialnych, puszcza się łódeczkę podwodną i steruje nią na odległość pięciu kilometrów. Pięć kilometrów dalej pływa sobie szwedzki jachcik, łapie niedźwiedzia i ma. Kontakt bezpośredni odpada, żadnych podejrzeń, złapał coś, co pływało, wolno mu, a tych jachcików pęta się u nich od groma...
   Zaczęłam odrobinę rozumieć.
   - Czekaj, opanuj się. Czy to było to coś, co dygowałeś w porcie?
   - Tak jest. Dostarczono mi łódeczkę.
   - I tu ma nastąpić coś takiego? A to nie jest sztuka na raz?
   - Może niedźwiedź. Za drugim razem popłynie sobie na przykład dmuchany wielorybek.
   - Zmiłuj się, Panie, nade mną... - powiedziałam w szczerym osłupieniu.
   I dokładnie przy tych słowach przypomniałam sobie nagle Wydrę, piastującą niedźwiedzia w towarzystwie Seweryna Wierzchowickiego, szefa tej całej szajki. W umyśle wybuchł mi gejzer.
   - Czekaj! - krzyknęłam gwałtownie do Bodzia, który nigdzie się nie wybierał i spokojnie siedział przy stole. - Czekaj, czekaj! Momencik. Czy na te niedźwiedzie jest jakiś specjalny urodzaj?
   Bodzio jakby się zawahał.
   - W naturze czy w sklepie? - spytał ostrożnie. 
   Odpowiedź na to pytanie wydała mi się szalenie trudna i skomplikowana.
   - Nie wiem. O Boże, oszalałeś, co cię obchodzi natura, nikt nie będzie przecież włóczył po morzu żywego stworzenia! Nie wiem, czy w sklepie! Tutaj! Ogólnie!
   Bodzio wydawał się jakoś na nowo wytrącony z równowagi.
   - Nie mam pojęcia. Nie miałem kiedy... Dają gotowego, no, mam na myśli, że nie muszę go kupować. O rany, czy coś się stało?
   Jakieś olśnienie, które znienacka na mnie spłynęło, przygasło i nie wiedziałam, co mam z nim zrobić. lad pozostawiło wyraźny. Dusza wykrzykiwała wielkim głosem, że coś tu jest okropnie nie w porządku, ale wybrakowany rozum nie umiał się z nią dogadać. Bodzio ględzi mi tu o niedźwiedziu wypchanym narkotykami, takiego samego gatunkowo niedźwiedzia tuliła do łona Wydra w towarzystwie bossa, wielki był rzeczywiście, niedźwiedź, nie boss, co to mogło oznaczać? Ten sam czy inny? Wydra w spółce z Sewerynem...?
   - Widziałam niedźwiedzia - poinformowałam Bodzia i wyszło mi to jakoś zupełnie beznadziejnie. - Jedna taka miała.
   - Żywego? - spytał Bodzio, doszczętnie zdezorientowany.
   Zaczynaliśmy rozmawiać jak gęś z prosięciem.
   - Puknij się. Pluszowego.
   - Kto?!
   - No mówię, jedna taka...
   - Jakaś dziewczynka...?
   - Jaka tam dziewczynka, stara gropa, czterdziecha jak obszył, chociaż symuluje dwadzieścia pięć. Jak ma dwadzieścia pięć, to ja jestem król hiszpański.
   - I co...?
   - Trzymała go w objęciach, żeby sobie przeszkadzać w jedzeniu. Tego niedźwiedzia. I w dodatku siedziała z twoim bossem przy jednym stoliku. Przez moment miałam wrażenie, że to ważne i coś z tego powinnam zrozumieć, ale już mi przeszło. Skąd tyle tych niedźwiedzi, co to w ogóle ma znaczyć?!
   Bodzio usiłował się skupić, posługując rozumem. Wychodziło mu to nie najlepiej.
   - Kiedy...?
   - Dzisiaj. W czasie normalnego obiadu.
   - Gdzie...?!
   - W Pelikanie.
   - I z tym całym pier... znaczy... parszywym bossem?
   - We własnej osobie. Podejrzewam, że on tam mieszka, nie zdążyłam się upewnić.
   Bodzio milczał długą chwilę. Mechanicznie otworzył drugą butelkę piwa i spróbował całą zawartość wlać do jednej szklanki. Zdążyłam usunąć spod stołu plażową torbę.
   - To mógł być ten sam - rzekł wreszcie. - Niedźwiedź, mam na myśli. Dał babie, żeby sobie potrzymała, może lubi bawić się czymś takim. Potrzyma, a potem panda przejdzie do mnie.
   - Kiedy masz go dostać?
   - Nie wiem. Pewnie lada chwila. Jeszcze nie powiedzieli jak, może podrzucą mi do domu.
   - I co masz z nim zrobić potem? To już wiesz?
   - Wiem, była mowa. Zanieść do portu i wetknąć do łodzi.
   - Nie rąbnie kto?
   - Tam pilnują. 
   Zastanowiłam się.
   - No i nikt nie będzie wiedział, że to jest faszerowane dużą forsą. Może w ogóle nikt nie zobaczy. Zasłonisz to jakoś?
   - Kazali zakryć plandeką i zakopać w piasku...
   Do moich drzwi zapukano, otworzyła je niecierpliwa dłoń i do pokoju zamaszyście wdarł się Zygmuś. Cholera, zupełnie o nim zapomniałam.
   - Witam-witam! Nie było cię...? Ale widzę, że trafiłem doskonale-doskonale! Miło mi pana poznać, bardzo-bardzo mi przyjemnie, ze słyszenia się znamy, mówiłaś o mnie-o mnie, oczywiście? Ludzie-ludzie interesu potrafią się porozumieć już-już, szybko-szybko!
   Bodzio zdołał mu odebrać potrząsaną rękę. Na szczęście przez cały czas miał lekko otępiały wyraz twarzy, więc wielka zmiana w nim nie zaszła. Patrzył na Zygmusia wzrokiem pozbawionym cienia inteligencji.
   - Jak ty możesz tak zostawiać wszystko otwarte! - zwrócił się do mnie Zygmuś tonem ciężko zgorszonego potępienia. - Byłem tu! Każdy-każdy mógł wejść! Masz u siebie moje-moje materiały!
   - Nikt nie wie, że mam - usprawiedliwiłam się słabo.
   Dla Zygmusia tym razem byłam mniej interesująca. Uczepił się ogłuszonego Bodzia.
   - Pan już słyszał o mnie-o mnie, propozycja nie do odrzucenia, cha-cha-cha! Możliwości dużo, chętnie służę, warunki do omówienia. Może na warunki za wcześnie, przemyśleć-przemyśleć, pan chwyta szanse-szanse od razu, nie wątpię. Cóż pan na to, słucham-słucham?
   Widać było, że Bodzio, po bardzo krótkim wysiłku, uznał sprawę za beznadziejną i przestał myśleć całkowicie. O Zygmusiu nie zdążyłam mu napomknąć ani jednym słowem, a Zygmuś najwyraźniej w świecie brał go za Jacka. Przypomniał sobie nagle, że Jacek pojawił się tu nie dla rozrywki, zreflektował się nieco i zerwał z krzesła.
   - Wyrazy głębokiego współczucia, głębokiego-głębokiego! Dramat, nieszczęście, boleję-boleję...
   - Dziękuję bardzo - powiedział Bodzio odruchowo i znów wydarł mu rękę.
   Zygmuś, odpracowawszy obowiązek, powrócił do interesu.
   - Tak, zatem słucham-słucham. Pan co...?
   - Nic - odparł Bodzio chyba znów odruchowo i widząc żachnięcie się rozmówcy, dodał pośpiesznie i jakoś rozpaczliwie: - No, ja dużo...
   Nie byłam w stanie mu pomóc. Zygmuś ogłuszył i mnie i zbyt późno zorientowałam się w pomyłce. Chciałam sprostować ją od razu, ale gadał dalej, nie pozwalając się wtrącić, i teraz już wyjaśnienie nie wchodziło w rachubę. Pojechał za daleko, do naprawiania własnych błędów nie miał żadnych skłonności, błąd byłby wyłącznie mój. Urażony śmiertelnie, po pierwsze od Bodzia by się nie odczepił, kto to jest, co tu robi i tak dalej, a po drugie nie przebaczyłby mi nigdy, resztę życia trawiąc na wyrzutach i rozgłaszaniu mojej wrednej perfidii. Bodziem, jako takim, grzmiałby po kraju. Gotów był zaraz rozpocząć wysyłanie depesz do kogo popadnie, poczynając od rodziny, a kończąc na najwyższych władzach państwowych. Oczyma duszy ujrzałam sejm, przytłoczony korespondencją od niego, zważywszy rodzaj zainteresowań ciała ustawodawczego, Zygmusiem mogliby się zająć...
   Zdany na własne walory, Bodzio zmobilizował się desperacko i pogawędka między nimi zaczęła się żywo rozwijać w osobliwym kierunku.
   - Doprawdy-doprawdy - mówił zemocjonowany Zygmuś. - Elektronicznie w ciągu jednej doby? Otóż-otóż, też byłem tego zdania, posiadam projekt urządzenia, taka myśl, wydruk-wydruk, samo idzie, poligrafia wymaga usprawnienia...
   Bodzio o poligrafii nie miał zielonego pojęcia, ale przestało mu to przeszkadzać.
   - Z tym że należy wcześniej zaprogramować komputer...
   - Duży-duży! - podchwycił rozanielony Zygmuś.
   - Duży - zgodził się Bodzio, bo co miał sobie żałować.
   - Finanse-finanse! Pan dysponuje...
   - O, tak!
   - Zatem od razu-od razu! Materiał gotowy...
   Stół jęknął, kiedy rzucił nań swoją walizkę. Tu już musiałam wkroczyć.
   - Opamiętaj się, to nie jest właściwa chwila - rzekłam półgłosem, wyciskając z siebie tyle zgorszenia i nagany, ile tylko zdołałam na bazie taktu. - Nie chwila i nie warunki. Może najpierw pogrzeb.
   Zygmuś znów przypomniał sobie sytuację i nieco poczerwieniał, Bodzio natomiast zbaraniał do reszty. Uświadomiłam sobie, że o Gawle i Jacku też nie zdążyłam mu powiedzieć. Duża polka stawała się moim udziałem.
   - Za kilka dni - dodałam szybko. - Nie teraz. Poza tym, jestem głodna i chciałabym iść na obiad.
   - Obiad? - oburzył się Zygmuś, może nawet zadowolony, że inny temat przygłuszy jego nietakty. - Jaki obiad? Obiad był już dawno-dawno!
   - No to na kolację...
   - Kolacja też była!
   Rozzłościłam się i straciłam cierpliwość.
   - No to co, że była? Ale ja nie jadłam! Możesz sobie chodzić spać na głodno, jeśli masz ochotę, a ja nie! Do jedzenia człowiek ma prawo!
   Prawo Zygmuś mi przyznał, ale ostatnie słowo musiał mieć koniecznie.
   - A, najmocniej przepraszam, kiedy pogrzeb? - zwrócił się do Bodzia.
   - W przyszły poniedziałek - odparł Bodzio bez sekundy namysłu.
   - Za trzy dni...!
   - Nie. W przyszły. Za dziesięć dni.
   - W takie upały...?
   - Zwłoki w lodówce.
   - A... Rozumiem. Przykre-przykre. Tu?
   - Co tu?
   - Pogrzeb.
   Bodzio zwrócił na mnie spojrzenie, pełne rozpaczliwego pytania. Pokręciłam lekko głową, niezdolna do wydania głosu. Wciąż zdany na siebie, Bodzio poszedł na całość.
   - Nie. W Mołdziach.
   Oszołomienie spadło teraz na Zygmusia i na moment odebrało mu wigor.
   - W Mołdziach... Dlaczego?
   - Tam jest rodzinny grób.
   - A... Rozumiem...
   Tajemnicze Mołdzie z rodzinnym grobem otumaniły go tak, że dał spokój mojej kolacji. Nie było na niego innego sposobu, jak tylko wyjść z domu, zapomniałam o nie dosuszonej głowie i omal nie wyszłam z całym fryzjerskim ustrojstwem, przypadkowe spojrzenie w lustro zwróciło mi na nie uwagę. Za progiem zdążyłam szepnąć Bodziowi parę słów do ucha. Zygmusia pozbyłam się dopiero w wejściu do restauracji, od tych Mołdziów zgłupiał do tego stopnia, że nawet nie spytał mnie o swój tekst, który od wczoraj miałam czytać w skupieniu...
   
   * * *
   
   Bodzia zastałam w pokoju. Wyszedłszy drzwiami, wrócił oknem.
   - Co to było? - spytał z lekką zgrozą. - Wzięło mnie z zaskoczenia. Kto to był, ten facet?
   - Mój kuzyn - odparłam ponuro. - Może mi powiesz wzajemnie, co to są te Mołdzie?
   - Miejscowość taka. Duża wiocha, niedaleko Ełku, byłem tam kiedyś. Nic innego nie przyszło mi do głowy, a cmentarz mają. Czyj pogrzeb?
   Streściłam sprawę Gawła i Jacka, dołożyłam informację o Zygmusiu. Bodzio zrozumiał.
   - Znaczy, ma pani dużą polkę. To przypadek?
   - A co, wydaje ci się, że specjalnie tak to sobie zorganizowałam?
   - No nie, ja wiem, że pani miewa ślepy fart. Nie zdążyłem zapytać, czy obejrzała pani tych dwóch?
   - Jakich dwóch?
   - No, tych moich stróżów. Byli tam.
   Przez całe dwie sekundy zastanawiałam się, o co mu chodzi.
   - A...! Nic nie wiem o żadnym oglądaniu. Od razu ci powiem, że wiatr wyrwał mi z ręki twój komunikat na początku czytania. Było tam o nich?
   - A jak? Okazja! Mogłem ich pani pokazać. Później pani ich też nie widziała? Wisieli nade mną, jak sprawdzałem łódeczkę, i razem wyszli. Jechała pani przecież za mną do portu!
   Pokręciłam głową, na nowo zła jak piorun. Cały dzień dzisiaj popełniałam błędy, odjechałam z portu za wcześnie. Opiekunów Bodzia może i widziałam, ale nie miałam pojęcia, że to oni. Okazja została zmarnowana.
   - Żółta febra i malaria - powiedział Bodzio smutnie i elegancko. - Mętne to wszystko i chciałem, żeby się pani im przyjrzała. Zaraz, czy już pani powiedziałem, że to ja mam płynąć i odpracować to zdalne sterowanie ku Szwecji? Mówiłem?
   - Nie, ale to łatwo było zgadnąć. Kiedy?
   - Nie wiem. Jutro, pojutrze, za trzy dni. Dowiem się w ostatniej chwili. Po cholerę ja się uczyłem żeglarstwa?
   Pierwszy raz w życiu chyba Bodzio zgłosił niechęć do wody. Pływał lepiej niż wszystkie ryby świata razem wzięte, żeglował tak, jakby się specjalnie do tego urodził, wcale nie musiał się uczyć, miał w sobie jakiś zakodowany talent. Mówiło się, że po ojcu, nic podobnego, jego ojciec, też niezły, do pięt synowi nie sięgał. Wiedzieli o tym wszyscy i tajemnicza szajka, być może, z tej przyczyny go wybrała.
   - I sam płyniesz?
   - Sam.
   - Głupie to. Człowiek na ogół bawi się takimi rzeczami w towarzystwie. Wypada bardziej naturalnie.
   - Może nie jest przewidziane, że ktoś będzie podglądał...
   Milczałam przez długą chwilę, wyciągnąwszy zimne piwo z torby-lodówki, z czego skorzystał Bodzio. Usiłowałam myśleć.
   - Coś mi tu strasznie nie gra, żebym ja wiedziała co! Czekaj, a skąd będzie wiadomo, że im ta kombinacja wyszła? Że niedźwiedzia złapała właściwa osoba, a nie byle kto? Że w ogóle dopłynął, nie utopił się i tak dalej?
   - Mnie to ma nie obchodzić, nie mój interes, ale jest ustalony sygnał. Krótkofalówka, nastawiona na odbiór, na określoną częstotliwość, mam tylko słuchać. Po angielsku powiedzą: O, jaka wielka meduza, trafiłem ją. I wtedy mogę wracać.
   - A jak tego kretyństwa nie usłyszysz?
   - Też mnie to ma nie obchodzić.
   - I co, do stu piorunów, też masz wracać czy na zawsze zostaniesz w morzu, na granicy wód terytorialnych?! Zamieszkasz tam?! Czy może masz się utopić?!
   - Nie, utopić nie, chociaż może byłoby to najlepsze wyjście. Odczekać dwie godziny i ściągnąć łódeczkę z powrotem, ale powiedzieli, że to czysta teoria. Hasło usłyszę.
   - Bo je sami wygłoszą, co? - powiedziałam ze złością i nagle znów mnie tknęło. Minione olśnienie błysnęło ponownie i zgasło jeszcze szybciej. Jak zepsuta żarówka, rozstroju nerwowego można było dostać.
   Bodzio siedział nad szklanką piwa zatroskany i posępny.
   - Tak między nami mówiąc, wrócę, a niedźwiedzia niech diabli wezmą, bo zaraz potem przewidują dla mnie następną rozrywkę. Podsłuchałem, jak gadali między sobą, jakiś wyjazd zagraniczny, chyba przez Szczecin.
   - Z czego wynika, że z tego rejsu wrócisz szczęśliwie?
   - No, tak wychodzi. Jedno, co wiem, to że mam jechać z torbą. Przypuszczam, że turystyczną, a nie na przykład papierową.
   - I z tą torbą cię złapią?
   - O tym nie było mowy. Może właśnie nie złapią.
   - Nie podoba mi się to wszystko zgoła przeraźliwie - oznajmiłam z niezadowoleniem, bo jakaś część mojego wnętrza, słabo związana z umysłem, ciągle się krzywiła. - Głupie jakieś. Tyle zachodu dla dwóch paczek...
   - A diabli ich wiedzą czy dwóch - przerwał Bodzio z nagłym drgnięciem energii. - Może się nazajutrz okaże, że znów mam płynąć i Szwedzi odeślą mi łódeczkę, potem się pojawi drugi niedźwiedź albo wyrośnięty krasnoludek, albo inna zaraza, i będziemy się tak gimnastykować codziennie.
   - Mnie wychodzi, że co drugi dzień.
   - Nie. Dzień przerwy może być potrzebny, żeby odbiorca połapał się w tym zdalnym sterowaniu.
   I duperele o meduzie będziemy wygłaszać na zmianę, oni po angielsku, a ja po polsku. Po angielsku też mogę. Dwa miesiące, póki jeszcze lato, dwa kilo dziennie, to jest sto dwadzieścia kilo. Chyba im się opłaci? Łódeczka wcale nie wypadła kosztownie, a w przyszłym roku też się przyda.
   Pomysły narkotycznych przemytników zaczęły mi się wydawać odrobinę mniej głupie.
   - Dopadnę jutro Wydry i sprawdzę, czy tego niedźwiedzia jeszcze ma - obiecałam w zadumie. -Jestem pewna, że ona mieszka w Pelikanie, a i tak mam tam liczne interesy. Bodziu, słuchaj, dopóki jeszcze masz trochę luzu, musisz mi pomóc, sama nie dam rady. Czynię założenie, że ten rozmachaniec przyjechał tylko na chwilę po to, żeby zabić Gawła, i zaraz odjechał. Ale może zanocował. Trzeba popytać ludzi w prywatnych domach, czy nie wzięli kogoś na jedną noc, ostatnio. Jedna noc, to nietypowe. Ty ruchliwy jesteś, spróbuj polatać...
   Bodzio przyglądał mi się z wielkim zainteresowaniem.
   - Znaczy, bierze się pani za prywatne śledztwo?
   - Bierzemy się - poprawiłam z naciskiem. - Samotność w tym wypadku wykluczam. Ale nie widzę innego wyjścia, ponieważ policja musi spełniać zalecenia prokuratury i palcem o palec nie ma prawa stuknąć sama z siebie. Poza wszystkim, cholernie jestem ciekawa, co będzie, jak się im podetknie pod nos mordercę i niezbite dowody, i chcę widzieć, jak to zatuszują.
   - To ja też chcę widzieć - zdecydował się nagle Bodzio. - W obliczu tego czegoś, w co mnie wrąbali, takie śledztwo to sama przyjemność...
   
   * * *
   
   Co przeżyłam z odciskami palców, ludzkie pojęcie przechodzi.
   Tkwiły we mnie i stanowiły jedyny element konkretny, jaki miałam nikłe szansę uzyskać, rwałam się do nich z namiętnością nie do opanowania. Niecierpliwość szarpała mnie pazurami, o żadnej zwłoce nie mogło być mowy.
   Przezornie spróbowałam najpierw na sobie. Po wyjściu Bodzia wcale nie poszłam spać, tylko z wielkim przejęciem przystąpiłam do pracy.
   Starannie naodciskałam mnóstwo palców na własnym krześle, po czym w skupieniu jęłam badać efekty. Nic nie było widać, nie szkodzi, należało obsypać proszkiem. Zaczęłam od pudru, okazał się do bani, krzesło jasne, puder jasny, nadal nic nie widać. Poodciskałam palce z drugiej strony, bo ten puder, nie dość, że nieprzydatny, to jeszcze mógł zaszkodzić, i przerzuciłam się na sproszkowaną czarną hennę do oczu. Hennę widać było wyraźnie, owszem, jakieś mazidło na tym krześle wyszło, jednakże raczej abstrakcja niż linie papilarne. Z wysiłkiem, wytężając wzrok i wyobraźnię, obejrzałam to przez lupę i, wielce rozczarowana, doszłam do wniosku, że narzędzie mam niedobre. Oni to robią pędzlem albo rozpylaczem, argentorat, czy jak mu tam, w aerozolu, kłąb waty nie nadaje się wcale.
   Moje szaleństwo przekroczyło wszelkie granice. Trzęsąc się z zapału, o najbledszym świcie popędziłam do sklepu, wielobranżowy otwarty był od szóstej rano. Nabyłam pędzel do golenia, taśmę klejącą przezroczystą i mnóstwo pocztówek z gładką tylną stroną, bo zdążyłam się zastanowić nawet nad zabezpieczeniem tych piekielnych śladów. Przy okazji wielką przyjemność sprawiła mi myśl, że nareszcie żyję w kraju pod niektórymi względami prawie normalnym, towary znajdują się w sklepach i można je kupić. Uświadomiłam sobie sztuki i wysiłki, jakie musiałabym czynić w minionym ustroju, po ten pędzel i taśmę jechać chyba do Kopenhagi, i na tę czarowną myśl omal nie popadłam w szampański humor.
   Z nowym zapałem poodciskałam palce wszędzie, wysypałam hennę na papier, posłużyłam się pędzlem i dmuchnęłam w nadmiar proszku, dzięki czemu udało mi się upstrzyć czarnymi smugami firankę gospodyni, serwetę na stole, własny szlafrok, dwa pomidory, słone orzeszki i siebie. Powinnam była pamiętać, że ta henna z arabskiego bazaru jest szalenie wydajna. Do rozmazanych abstrakcji w licznych miejscach poprzylepiałam taśmę, oderwałam ją, przylepiłam do pleców pocztówek i chwyciłam lupę.
   Wyszło! Jak Boga kocham, wyszło! Może nie przecudownie i może należało dobrze wytężyć wyobraźnię, wiedząc przy tym, co to ma być, żeby w tym czarnym galimatiasie ujrzeć palce. Ujrzawszy jednak, już się rozpoznawało dalszy ciąg, jakieś nikłe fragmenty pętelek i zakrętasów. Z wielką nadzieją pomyślałam, że do odczytania obrazu potrzeba zapewne fachowca, a fachowca, nie ma obawy, już jakoś dopadniemy, jak nie ja, to Jacek.
   Później okazało się, że od zastosowanej przeze mnie metody najlepszy nawet fachowiec prędzej by osiwiał niż cokolwiek odczytał...
   Zważywszy skutki uboczne całej operacji, zakłopotałam się nieco, jak mi to wyjdzie w Pelikanie. Czort bierz tajemnicę, ale przeciwko rozmazanym czarnym smugom mogą energicznie zaprotestować. Mam tam iść ze ścierką, mydłem i mleczkiem kosmetycznym...? Ta henna była dobra, niełatwo schodziła. No, solniczki i wazoniki ostatecznie mogłam ukraść, pardon, nie ukraść, pożyczyć, ale krzesło? Na którym w ogóle podejrzany siedział? Może będę musiała rąbnąć kilka krzeseł...? Ciężarówką po nie przyjadę czy jak...? Z drugiej znów strony, może wystarczą wazoniki? Zaczęłam od krzeseł, żeby mieć z głowy najtrudniejsze, jeśli wyszło na drewnie, wyjdzie i na fajansach, tylko czy ten roztrzepotaniec na pewno je łapał...?
   Starannie przesypałam hennę z papieru z powrotem do buteleczki, przy okazji upiększając także i podłogę. Ilość produktu zmniejszyła się wyraźnie, napełniając mnie obawą, że na cały zabieg nie wystarczy, pomijając już to, że zostanę bez kosmetyku. Co tam, nie przyjechałam tu dla zrobienia furory, ale śledztwo mi się położy...
   Przed Zygmusiem udało mi się uciec w ostatniej chwili, odjeżdżając samochodem, widziałam go z daleka. Znalazłam się w Pelikanie w porze śniadania.
   Pan Kołodziej podnosił się właśnie od swojego stolika. Bacznym wzrokiem obrzuciłam trzy krzesła i prawie zdrętwiałam. Rany boskie, gdzie czwarte...?!!! Wszędzie stoją po cztery, jeśli czwarte zabrano, ratunku, będę musiała zbadać całą salę...!!! Gdzieś na marginesie świadomości mignęło mi, że prywatne śledztwo dostarcza emocji przesadnych. Takie przeżycia to już nie na moje zdrowie.
   - Nie - odparł pan Kołodziej, nie dostrzegając jakoś mojego wybuchu paniki. - Od początku już nam tego czwartego krzesła nie dostawiali, bo tam kawałek dalej jada rodzina z dziećmi i niech już sobie mają pięć. Ten wiatrakowaty przygłupek siedział na tamtym, pod ścianą. Naczynia...? A jakże, łapał wszystko. Przesuwał, potrącał, mówiłem pani, że wariactwa można było dostać...
   Niemal osłabła z ulgi i chciwie wpatrzona w serwetki i wazonik na stoliku Gawła, przysiadłam się do Wydry, która samotnie lekceważyła pożywienie. Wypożyczanie dowodów rzeczowych odłożyłam na chwilę, kiedy sala bardziej opustoszeje.
   - Gdzie pani kupiła tę prześliczną pandę? - spytałam wprost, żywo i autentycznie zainteresowana. - Szukam czegoś takiego dla mojej wnuczki i wszystko inne widziałam, a pandy akurat nie.
   Ilość łgarstw, zawarta w tym jednym zdaniu, mogła obudzić szczery podziw, sama się zdumiałam, że takie arcydzieło mi wyszło. Żadnej pandy nie szukałam, ponadto jedna moja wnuczka wyrosła już z niedźwiedzi, druga miała pod nosem pełnię wszelkiej fauny, w dodatku pand widziałam zatrzęsienie w Kidilandzie na placu Konstytucji, we wszelkich rozmiarach. Gdyby gromy z niebios reagowały prawidłowo, Pelikan obróciłby się w perzynę.
   - Nie wiem - odparła Wydra z wyraźnym żalem. - Wcale jej nie kupowałam, to nie moja. Znajomy zostawił mi ją, bo poszedł dokądś i nie chciał z misiem. Tam miało być jakieś dziecko, a on to przeznaczał dla innego dziecka, więc wypadłoby nietaktownie. Urocza zabawka, prawda? Przynosi mi szczęście.
   Urok niedźwiadka potwierdziłam szczerze. Zainteresował mnie znajomy. Dokąd poszedł... Nie mógł to być Seweryn Wierzchowicki, który nigdzie nie poszedł, tylko siedział z nią przy stoliku, długo siedział, zdołałam to stwierdzić mimo zaabsorbowania śledztwem i wydzieraniem zeznań ze świadków. Co za cholernik jakiś, przyczepiony do niedźwiedzia...? Jeśli był to niedźwiedź Bodzia... Zaraz, i co, Seweryn patrzył na zabawkę i nie reagował...? No, nie musiał zaraz tupać i rwać włosów z głowy, może tylko symulował spokój, a może to było ukartowane i niedźwiedziem operował wspólnik...?
   - A znajomy co? - spytałam i wypadło to wręcz natrętnie, co powinno być dość naturalne, bo skoro tak się pchałam do pandy dla wnuczki, mogłam nie zachowywać umiaru. - Będzie go pani jeszcze widziała? Może go pani zapytać?
   - Oczywiście, bardzo chętnie. Z pewnością przyjdzie na plażę...
   Kelnerki zaczynały sprzątać naczynia. Podpatrzyłam, jak to wygląda. Solniczkom postanowiłam dać spokój, latały po wszystkich stołach, popielniczki zabierano, zostały mi serwetki i wazoniki. Porzuciłam Wydrę, bo już zaczynałam rozmawiać z nią z przesadnym roztargnieniem, trochę ni w pięć, ni w jedenaście. Wyczekałam właściwego momentu, z dziką determinacją sięgnęłam po zasobniczek, serwetki wyjęłam i zostawiłam, żeby Kołodziej nie czynił rabanu, wazonik rąbnęłam w całości. Diabli nadali, miał w sobie wodę, kwiatki były prawdziwe. Wetknęłam go ostrożnie do torby foliowej i opuściłam pomieszczenie krokiem zaledwie trochę przyśpieszonym.
   Rzecz jasna, na plażę poszłam również. Wykąpałam się od razu, żeby ożywić umysł i resztę organizmu, po czym usiadłam na dmuchanym jaśku i oddałam się obserwacji przeciwnika.
   Wydra zachowywała się jednoznacznie. Rozglądała się, wstawała z leżaka, w końcu wysłała na poszukiwanie męża. Głos do mnie nie dobiegał, ale gesty nie budziły wątpliwości. Mąż dość rychło wrócił z jakimś osobnikiem.
   Zdenerwowany rozum nie odzywał się do mnie, ale dusza jakby drgnęła. Wydra o coś pytała, facet jej odpowiadał, po chwili uniosła się znów i rozejrzała, tak jakby szukała następnej osoby, i przysięgłabym, że tą osobą miałam być ja. Zatem doprowadzony został ten od pandy.
   Cierpliwie doczekałam chwili, kiedy porzucił plażę i ruszył w głąb lądu. Ruszyłam za nim na wszelki wypadek, po drodze wypuszczając z jaśka powietrze. Nie krył się wcale i nie skradał, łatwo było go śledzić w pętającym się po alejkach tłumie. Mieszkał u Plastyków, w skrajnym segmencie, najdalszym od morza, na parterze. Widziałam, jak wchodzi, i zanim zdecydowałam się wejść za nim, ujrzałam go w oknie. Otwierał drzwi balkonowe.
   Firanka była odsunięta i niewyraźnie bo niewyraźnie, ale udało mi się dostrzec, że zdejmuje koszulę. Zatem był u siebie. Zdejmowania gaci nie obserwowałam wnikliwie, na jego gaciach specjalnie mi nie zależało. Korcił mnie za to niedźwiedź, zgoła szatańsko, bez racjonalnych powodów węszyłam w nim jakiś kant, uparłam się sprawdzić, ma go czy nie? Sensu mogło w tym nie być za grosz, bo nawet jeśli miał wcześniej, oddał już może temu jakiemuś dziecku, wczoraj wieczorem na przykład, ale nie sens stanowił cel i sedno mojej egzystencji.
   Przeszłam kilka kroków, zawahałam się, zawróciłam, podeszłam pod okno i dałam upust chęciom. Ludzie pałętali się wszędzie, nic mnie to nie obchodziło, mogli mi się przyglądać aż do oczopląsu. Wspiąwszy się na palce, wzrokiem sięgnęłam do wnętrza i w jedno spojrzenie włożyłam wszystkie siły.
   Facet stał tyłem do mnie i rozmawiał przez telefon komórkowy. Szafa była otwarta, poza tym pokój jak pokój, zakamarków nie posiadał, niedźwiedzia nie dostrzegłam nigdzie. Także żadnego tobołu ani paczki, w której mógłby się zmieścić, chyba że w tapczanie. Wróciłam do Pelikana, bo tam na parkingu stał mój samochód, i dopełniłam wreszcie obowiązków. W recepcji urzędowała znajoma dziewczyna, ta, której spodobał się Jacek, nie miałam problemu z uzyskaniem informacji. Owszem, Seweryn Wierzchowicki mieszkał u nich. Epidemia jakaś, wszyscy w Pelikanie... a, bo ma łazienki! I blisko na plażę...
   
   * * *
   
   Na plaży było gęsto, bo obiad już się skończył, ale Bodzio mnie jednak odnalazł. Przeszedł obok, popatrzył wzrokiem bez wyrazu i pomaszerował ku wodzie.
   Może i nie zrozumiałabym jego spojrzenia tak doskonale, gdyby nie to, że w pięć sekund później ujrzałam nadchodzącego Zygmusia. Też mnie znalazł. Jak oszalała porwałam materac i popędziłam do morza.
   Zygmuś prawdopodobnie coś ku mnie wrzeszczał, ale na szczęście w ogólnym hałasie mogłam tego nie usłyszeć. Przedarłam się przez kłębowisko dzieci i możliwie szybko odpłynęłam na materacu w dal.
   W morzu, ogólnie biorąc, było też gęsto. Dopiero za najgorszym tłumem, ze sto metrów od brzegu, tuż obok siebie zobaczyłam głowę Bodzia, wystającą z wody.
   - Tylko nie przewróć przypadkiem tej rzeczy, bo ja nie umiem pływać - przypomniałam mu ostrzegawczo. - Jest coś nowego?
   - Jest - odparł, ocierając sobie twarz. - Posiadam niedźwiedzia.
   Idąc na plażę, miałam nadzieję trochę odpocząć i uporządkować wrażenia. Prywatne śledztwo zaczynało mi dokopywać, głównie brakiem wyraźnych rezultatów, chciałam się nad nim zastanowić i obmyślić dalszy ciąg, tymczasem Bodzio nie zostawił mi czasu na nic. Niedźwiedź był elementem tyleż istotnym, ile zagadkowym, zainteresowałam się nim szaleńczo, pociechę stanowiła wyłącznie myśl, że opanowałam gesty i nie wleciałam do wody.
   - Mów natychmiast porządnie i nie cykaj kawałkami. Jeśli masz trudności, przytrzymaj się tej buły za moją głową, tylko ostrożnie.
   - Nie mam żadnych trudności i nie muszę się trzymać. W budzie dostałem instrukcję, że mam wracać do domu i wejść w drzwi równo o trzynastej pięć, nic wcześniej, nic później. No dobra, niech im będzie. Wycyrklowałem i zgadłem, do czego im była ta moja punktualność, drzwi do pokoju zastałem otwarte, a pakunki leżały za progiem. Gdybym się spóźnił, ktoś mógł to rąbnąć, a gdybym się pośpieszył, mógłbym za dużo zobaczyć. A w ten sposób nawet nie wiem, kto mi to podrzucił. No więc go mam. I nie tylko.
   - A co jeszcze?
   - Dużo - streścił Bodzio, zanurkował pod materacem, przepłynął na drugą stronę i znów wystawił głowę. - Mam także torbę i dostałem kolejne instrukcje. Płynę jutro rano bez względu na pogodę. Może akurat będzie sztil, nie szkodzi, odbijam na silniku, a na pełnym morzu zawsze jakiś wiatr się złapie.
   Z powątpiewaniem spojrzałam w kierunku portu. Jedną łódź rybacy spychali właśnie na wodę, pewnie wybierali się stawiać sieci na flądrę. Odsłonili jednostkę Bodzia, omasztowaną, mniejszą i smuklejszą niż ich krypy, ale też żółtą, z szarym paskiem. Każdemu wolno pomalować sobie łajbę na ulubiony kolor.
   - Drugiego niedźwiedzia nie znalazłam - powiadomiłam wystającą z wody głowę. - Ta facetka już go nie ma, chyba wykryłam tego cepa, do którego należał, ale u cepa też nie ma. Możliwe, że to był ten sam i teraz masz go ty, a może to w ogóle obcy człowiek.
   - Nic nie rozumiem - zdenerwował się Bodzio. - Jaki obcy człowiek?
   Opowiedziałam mu wszystko porządnie. Bodzio zażądał opisu faceta, okazało się, że też mam z tym trudności.
   - Taki toporny. Bryłowaty. Morda bez wyrazu. Niby nawet przyjrzałam mu się i pamiętam ten pysk, ale portretu pamięciowego sam Rembrandt by z tego nie zrobił. Wiek między czterdzieści a pięćdziesiąt...
   Bodzio na chwilę zamarł w bezruchu, potem poszedł pod wodę, a potem nagle wyprysnął w górę niczym delfin.
   - O rany boskie...! Jak pani powiedziała...?! 
   Zaniepokojona, powtórzyłam opis. Bodzio się prawie zakrztusił.
   - No to przecież ten palant! Ten mój boss! To samo bym powiedział, toporny i bryłowaty! To jak to, mówiła pani, że go pani zna!
   Teraz przyszła moja kolej na popisy gimnastyczne, prawie usiadłam na materacu, zachybotał się pode mną, wspięłam się na szczyty opanowania i delikatnie znów przybrałam pozycję leżącą. Utopić się właśnie teraz byłoby ze wszech miar niewskazane.
   - Czekaj, może ja pomyliłam facetów? Na deptaku szedł za mną, dobra, ale za mną lazły całe tabuny! Byłam pewna... Nie spytałam cię o rysopis! Bryłowaty, mówisz... Wysoki? Niski?
   - Mojego wzrostu. Metr siedemdziesiąt osiem. Tylko wyraźnie grubszy.
   - Gdyby był chudszy, zwracałby uwagę - mruknęłam gniewnie, ponieważ Bodzio miał sylwetkę charta i wszystko chudsze od niego budziłoby okrzyki grozy. - Miał jakiś nos...?
   Z wysiłkiem i bardzo nerwowo uzgodniliśmy szczegóły. Jakkolwiek ów boss wyglądał, z pewnością nie mógł nim być Seweryn Wierzchowicki. Rąbnęłam się zupełnie koszmarnie!
   - Drugi raz nie zamierzam się wygłupić - zapowiedziałam z irytacją. - Tego od Plastyków obejrzymy razem i niech ja się upewnię! Od niego Wydra miała niedźwiedzia, to się wiąże, dużo to obchodziło Seweryna, nic dziwnego, że siedział spokojnie! Czekaj, bo ze zdenerwowania zapomniałam, co dalej!
   - Dalej to już poznałem następne instrukcje, przez pomyłkę - oznajmił Bodzio, nawet dosyć zadowolony, bo to nie on popełnił błąd, tylko ja. - Mówiłem, dali mi i torbę, zamkniętą na kluczyk. Mam z nią jechać do Kopenhagi przez Szczecin i Warnemünde, a tam jakieś kretyństwa wyczyniać, trefny towar utykać po śmietnikach i tak dalej, konspiracja jak z koziego ogona wachlarz. Głupoty.
   Znów zanurzył się razem z głową i zamilkł. Dla ochłonięcia nachlapałam sobie wody na twarz, zamknęłam oczy i spróbowałam się zastanowić.
   Wstrząs na tle Seweryna i bossa powoli mi przechodził. Jeśli istotnie bossem był ten od Plastyków, Wydra musiała mieć z nim jakiś związek, co stwarzało pewne nadzieje, dawało mi szansę odpracowania pomyłki. Dał jej niedźwiedzia do ręki, no i co z tego, nie była psem, gdyby nafaszerowali go czosnkiem, może by coś poczuła, ale narkotyki...? Złoto owszem, zwróciłaby uwagę na ciężar, gdzie tu złoto...? Pandę z heroiną mogła sobie tulić do łona przez cały tydzień bez żadnych szkodliwych rezultatów!
   Dałam spokój Wydrze i zaczęłam myśleć konstruktywniej.
   Nie przemycałam nie tylko narkotyków, ale w ogóle niczego nigdy w życiu i nawet nie miałam z tym do czynienia pośrednio, ale cały proceder wydał mi się jakiś dziwny. Spróbowałam znaleźć w nim sens. Niech im będzie, jedna przesyłka popłynie do Szwecji niedźwiedziem, drugą Bodzio zaraz potem uszczęśliwi Danię, sposoby postępowania raczej proste i takie głupie, że wręcz nie mają prawa budzić podejrzeń. Może i rzeczywiście będzie to akcja udana... Bierz diabli akcję, co innego jest ważne. Wygląda na to, że Bodzio dysponuje w tej chwili podwójną ilością wysoce kosztownego towaru i jego własna myśl, żeby coś złapać, w czymś dużym zaszkodzić, zaczyna nabierać rumieńców...
   Już otworzyłam usta dla wydania głosu, ale zamknęłam je bez słowa. Zawahałam się. Czy takie dwie przesyłki to istotnie dużo? Zamajaczyły mi jakieś strzępy informacji o dziesiątkach, a nawet setkach kilogramów, gromadzonych czy przemycanych, łapanych niekiedy przez różne władze, gdzie niedźwiedziowi i torbie do tych setek...?! Taką stratę mafia narkotyczna przetrzyma zapewne bezboleśnie... Zaraz, może dlatego właśnie działają metodą małych banków...? A, szlag niech ich trafi, dużo czy mało, niechby tylko cztery kilo, skoro wyczyniają takie dziwactwa, widocznie im zależy, a w każdym razie nawet niewielka ilość stanowi niezbity dowód rzeczowy.
   Bodzio już się wynurzył z wody i prychał obok materaca.
   - Gdzie ty w ogóle mieszkasz? - spytałam, otwierając oczy.
   - Na Dąbrowskiego.
   - Zwariowałeś? Gdzie mieszkasz tutaj!
   - A... Prywatnie. U takiej facetki koło poczty. Na piętrze.
   - Jak stoisz twarzą do poczty, to na prawo czy na lewo?
   - Na lewo.
   Ucieszyłam się.
   - Bardzo dobrze, sama tam mieszkałam osiemnaście lat temu. Czekaj... Dlaczego przez pomyłkę?
   W Bodziu chwilami odzywały się wrodzone zalety, a morska woda widocznie dobrze mu robiła. Zrozumiał moje pytanie od razu.
   - Wystawała z kieszeni torby, kieszeń ma suwak. Wyciągnąłem i przeczytałem. Musieli wetknąć, żeby im nie zginęło i zapomnieli wyjąć. Wepchnąłem z powrotem. W ogóle mi się to nie podoba, tak mnie traktują, jakbym był godzien zaufania albo jakby im nie zależało. Pani zna Kopenhagę?
   - Znam, ale nie w tym rzecz. Czekaj. Czyś ty pomyślał, że może masz wyjątkową okazję z tą podwójną ilością towaru? Albo stracisz życie, albo wyjdziesz czysty.
   Bodzio, jak się okazało, pomyślał.
   - Też mi to przychodziło do głowy, ale chciałem się z panią naradzić. Można by wywinąć duży numer, tylko jak i z kim? Jakoś muszę być kryty, bo mi łeb ukręcą.
   Znów się zaczęłam zastanawiać. Rozwiązanie pchało się samo, powoli, ale natrętnie.
   - Tego niedźwiedzia należy rozpruć komisyjnie. Czekaj. Miałeś polatać po ludziach i popytać o rozmachanego. Zabójcę mojego znajomego nieboszczyka. Coś ci z tego wyszło?
   - Owszem, wyszło, co miało nie wyjść? Sześć budynków obskoczyłem. I metodę znalazłem, wykombinowałem sobie wuja, wuj może być w każdym wieku. Miałem się z nim spotkać, nawaliłem, chcę wiedzieć, czy był, bo się chyba na mnie obraził. Taki sęk rodzinny każdy rozumie, wszystkie baby mi współczuły. W tych sześciu go nie było.
   - Które to? Numery pamiętasz?
   - No pewnie! Już taki kretyn nie jestem, żeby dwa razy lecieć w to samo miejsce! Mam zapisane, dam pani na brzegu. Tylko mam obawy, że to może potrwać do przyszłego roku, bo tych domów jest dużo.
   Decyzja sama się za mnie podjęła. Wiedziałam już, co powinnam zrobić.
   - Wracamy! - zarządziłam energicznie. Zaczęłam zawracać materac ku brzegowi, przy czym niechcący złapałam Bodzia za włosy.
   - Nie, ja się nie topię - zwrócił mi uwagę i zagulgotał.
   - Nie szkodzi. Wszystko trzeba załatwić dzisiaj wieczorem - powstrzymałam na chwilę wiosłowanie rękami, z których morska woda ściekała mi na twarz i zastanowiłam się. - Trzeba się umówić, dla tej swojej szajki musisz być na razie nieuchwytny, żeby ci przypadkiem czegoś nie zabrali. Gdzie cię znajdę?
   - Na dworcu autobusowym. Będę na panią czatował w ukryciu. O ósmej na przykład...
   Popłynął do brzegu szybciej niż ja. Nie widziałam, co robi, bo leżałam na plecach i płynęłam niejako do tyłu. Kiedy zahaczyłam dłonią o jakieś dziecko, zrozumiałam, że dotarłam do łachy, zsunęłam się z materaca i odwróciłam ku plaży. Rozejrzałam się i prawie mnie zadławiło.
   Moja torba z rzeczami znajdowała się dokładnie na wprost. Obok niej, na rozłożonym kocu, siedział Zygmuś. Bodzio szedł ku niemu jak po sznurku, nie zdając sobie sprawy z tego, co czyni.
   Gdybym miała lasso i umiała się nim posługiwać, pewnie bym je na niego zarzuciła. Krzyki nie miały sensu, każda treść dałaby rezultaty uboczne, z pewnością niepożądane. Milcząc przynajmniej nie rzucałam się w oczy, z jednej strony młodzież grała w piłkę, z drugiej jakaś cała rodzina kopała grajdoł, nieco dalej dwie dziewczynki trzepały koc, wtopiłam się w jednostki pionowe tak samo, jak Bodzio przede mną.
   Metr od siebie, Zygmuś nagle go dostrzegł. I, niestety, rozpoznał.
   - Witam-witam! - dobiegło do mnie. - Miłe spotkanie! Proszę-proszę, porozmawiamy, odpoczynek po kąpieli niezbędny-niezbędny! Nie zdążyliśmy uzgodnić... A, tak-tak, pan zajęty, smutne-smutne, ale relaks-relaks...
   Bodzio zgłupiał do tego stopnia, że usiadł na mojej poduszce, którą Zygmuś zachęcająco poklepywał. Musiałam przejąć się sytuacją bardziej niż sądziłam, skoro znów o tym upiorze zapomniałam... Przez moment miałam ochotę oddalić się ukradkiem, nie mogłam jednak latać po kurorcie w skąpym kostiumie kąpielowym, boso i z mokrym materacem w objęciach, a już szczególnie udawać się w tym stroju z oficjalną wizytą. Wszystkie moje rzeczy leżały pomiędzy nimi, w tym kluczyki od samochodu i klucz do pokoju. Tęsknie pomyślałam, że gdyby Zygmuś miał całkowitą sklerozę, mógłby gromkim głosem przedstawić mi Bodzia i wszyscy wokół dowiedzieliby się, że go nie znam. Nie było na to nadziei.
   Zbliżyłam się i rzuciłam materac na piasek. Zapiaszczy się, a niech go szlag trafi. Zygmuś rozpromienił się ostatecznie.
   - Widziałem cię, wołałem, tu nic nie słychać, nic-nic! Czekam i pilnuję, kto to widział tak zostawiać wszystko-wszystko! Spotkanie z panem, okazja-okazja, pan Maciek...
   - Jacek - poprawiłam, w pełni świadoma tego, co robię.
   - Bolesław - skorygował równocześnie Bodzio, odruchowo i doskonale bezmyślnie.
   - Tatuś nieboszczyk świętej pamięci...? Pan Bolesław, rozumiem-rozumiem. Mam tu materiały, może od razu-od razu pan przejrzy, dla rozrywki, może to za wiele, dla odprężenia, dla-dla oderwania się na chwilę od tych smutnych-smutnych trosk, a zaraz po pogrzebie pana Bolesława przystąpimy do sprawy, doskonały-doskonały interes...
   Do wszystkich swoich zalet Zygmuś dokładał jeszcze i tę, że nie słuchał, co się do niego mówi. Nie poświęcał temu uwagi. Docierało do niego piąte przez dziesiąte, bo zajęty był sobą i własnym kłębowiskiem myślowym. Przerwałam mu bezlitośnie.
   - On się śpieszy - powiedziałam, unikając już teraz imienia i nagle zmieniłam zdanie. - Nie, to ja się śpieszę. Zabierz mój materac, jak wyschnie, a później go odbiorę - zwróciłam się do Bodzia, wrzucając na mokry kostium kieckę i wygrzebując spod Zygmusia sandały. - Poduszkę też zabierz.
   Chwyciłam torbę i odbiegłam, nie czekając na reakcję żadnego z nich.
   
   * * *
   
   - A dlaczego, proszę pani, ja nie mam współpracować ze społeczeństwem? - spytał uprzejmie sierżant Grzelak, oddelegowany do Krynicy Morskiej z Elbląga na okres letni. - Społeczeństwo do współpracy nie bardzo wyrywne, więc jak ktoś chce, to jest sama przyjemność. A mnie zależy.
   Spodobały mi się te słowa. Sierżanta Grzelaka rzucił mi na pożarcie krynicki komendant, którego znałam już od zimy i do którego zdecydowałam się przyjść po kumoterską pomoc. Ilość trudności i komplikacji, zawarta w prywatnym śledztwie, przerosła moje siły.
   Piekielny wazonik do kwiatków przewrócił mi się w torbie i wylał z siebie wodę, która z jednej strony napełniła mnie wielkimi nadziejami, bo na oko i węch sądząc, nie była zmieniana trzeci dzień, dzięki czemu odciski palców miały prawo przetrwać, z drugiej zaś rozpaczą, bo pół wazonika się umyło, co mogło im zaszkodzić. Nie wycierałam go na wszelki wypadek, poczekałam, aż sam wyschnie, po czym z przezorności obsypałam henną część budzącą niepokój. Jak się okazało, uzasadniony. Zmarnowałam mnóstwo taśmy i trzy pocztówki, a henny zostało tyle co kot napłakał. Ręce mi opadły. Pomylony boss, czyli zapewne facet od Plastyków, wyprowadził mnie z równowagi, a ostatnią kroplą stał się faszerowany niedźwiedź razem z podejrzaną torbą. Bezwzględnie dojrzałam do prywatnego kontaktu z policją.
   Krynickiego komendanta udało mi się dopaść przez czysty przypadek. Zaczęłam od pytania o kwestię Gawła.
   Z twarzą i wzrokiem bez wyrazu komendant poinformował mnie, że sprawa Gawła nie istnieje. Nie było jej nigdy. Prokuratura nie wszczęła dochodzenia, z wielkim naciskiem oceniając jego śmierć jako naturalną i wykluczając jakiekolwiek nią zainteresowanie. Policja zaś do zarządzeń prokuratury musi się stosować.
   Rozzłościłam się, wyłupałam, co myślę, i bezczelnie zażądałam pomocy technicznej. Nie wyrzucił mnie za drzwi, przeciwnie, dowiedziałam się z kolei, że nawet policja nie pracuje po dwadzieścia cztery godziny na dobę, a w czasie wolnym od służby każdy może robić, co mu się podoba. Jeden pójdzie na ryby, drugi do dziewczyny, trzeci popatrzy w telewizor, a czwarty zechce, na przykład, podnosić kwalifikacje. Zaś taki sierżant Grzelak ma prawo nawet do osobistego hobby, które może polegać na pogawędce ze mną, bo niby dlaczego nie.
   Osobiste hobby sierżant Grzelak zaczął uprawiać od razu.
   W komendzie znajdował się tylko dlatego, że przyszedł po swoje własne płetwy, pozostawione wczoraj przez pomyłkę. Służbę zaczynał dopiero o osiemnastej. Do dyspozycji mieliśmy pokój komendanta, który wezwawszy go, natychmiast wyszedł służbowo.
   - O nieboszczyku na plaży... - zaczęłam bez wstępów.
   - Byłem tam - przerwał grzecznie. - Wszystko wiem.
   - Bardzo dobrze. Opinię patologa pan zna?
   - Znam.
   - Jeszcze lepiej. O tej parszywej akonitynie też pan coś wie?
   - Nawet dosyć dużo. Specjalnie przeczytałem.
   - I uważa pan, że co?
   Na to pytanie sierżant nie udzielił jasnej i prostej odpowiedzi, popatrzył tylko jakoś dziwnie. Zrozumiałam to spojrzenie, ale nie życzyłam sobie żadnych niedomówień. Skoro gawędzi ze mną hobbystycznie, niech ma pełnię szczęścia.
   - Rąbnęli go, panie sierżancie, i nawet powolutku zaczynam się domyślać dlaczego - rzekłam niemiłosiernie. - Mogę panu powiedzieć. Chce pan?
   Sierżant chciał.
   - Nieboszczyk siedział od lat w wielkim biznesie, tym prawdziwym, a nie symulowanym. Miał go w małym palcu, każde świństwo wyłapywał bezbłędnie. Podobno miał dosyć bagna i zaczął wojnę ze szwindlem, tak słyszałam. Będę znała więcej szczegółów, jak przyjedzie jego syn, ale już teraz widać, że wtykał kij w mrowisko. Wcześniej już było paru takich, których uciszono gwałtownie, on nie pierwszy i pewno nie będzie ostatni. Chcę znaleźć bezpośredniego sprawcę i po nim dojść do inspiratora, bo może to coś da.
   Sierżant przyjął informację spokojnie.
   - Takie rzeczy wszyscy wiedzą - oznajmił ogólnie. - Tyle że przeważnie bez szczegółów i bez dowodów. Co i raz to jakiś nieszczęśliwy przypadek, a mnie te przypadki już nosem wychodzą. Dochodzenie by wykazało co trzeba, ale sama pani widzi, umorzone, nie ma sprawy. A ilu przestępców się łapie, a prokuratura ich od razu wypuszcza...?
   Bardzo wyraźnie ugryzł się w język, zapewne w mniemaniu, że wyjawia mi tajemnicę służbową. Ta akurat tajemnica była mi doskonale znana, ale i tak się ucieszyłam.
   - Znaczy, co...?
   - Znaczy, ja od początku wiem, że to było zabójstwo i już sobie postanowiłem, że dla własnej przyjemności wetknę palce między drzwi. Nawet zacząłem.
   - Wiem - podchwyciłam żywo. - Był pan u szatniarza w Pelikanie.
   - Byłem. I nie powiem, czego się dowiedziałem, bo się nie będę wyrażał.
   Dawno nic nie sprawiło mi tak balsamicznie kojącej przyjemności, jak to hobby sierżanta Grzelaka. Cała wściekłość prawie mi przeszła.
   - No to sam pan teraz zobaczy. Ja się dowiedziałam wszystkiego...
   Wysłuchał mojej relacji w skupieniu i potwierdził wnioski. Rozmachany ugruntował mu się jako postać pierwszoplanowa, zgodził się, że należy go odnaleźć, a do odcisków palców wręcz zapłonął uczuciem. Wyciągnął z szafy coś, co zapewne nosi nazwę walizeczki śledczej, zajrzał do środka, sprawdził, czy wystarczy proszku. Patrzyłam na to z ulgą bez granic.
   - Ale to wszystko to jeszcze nie wszystko - powiedziałam, nie ruszając się z miejsca. - Jest coś więcej. Druga afera, wyjawię ją panu i dopiero teraz zobaczy pan dużą polkę...
   
   * * *
   
   W wielkim napięciu czekałam na dworcu autobusowym, rozglądając się za Bodziem. Na szczęście nie musiałam czekać długo, nadjechał autobus z Piasków, Bodzio z niego wysiadł i zobaczył mnie od razu. Energicznym krokiem ruszył w kierunku poczty. Pod pachą trzymał mój materac, zapewne z poduszką w środku.
   Doznałam dużej ulgi, bo do uzgodnionej z sierżantem godziny niewiele już brakowało. Połowy tego całego bigosu zdołałam się pozbyć, sierżant zakrzątnął się dziarsko i zdołałam przed kolacją podrzucić z powrotem naczynia, ukradzione w Pelikanie. Trzy krzesła zostały opracowane fachowo. Teraz na czoło wyszedł Bodzio, pogrążony w narkotykach.
   Ni z tego, ni z owego zmieniłam zdanie w kwestii kamuflażu. Nie miałam cierpliwości czekać, aż się spotkamy gdzieś tam, koło poczty.
   - Hej, proszę pana! - wrzasnęłam, wychylając się z samochodu.
   Odwrócili się wszyscy osobnicy płci męskiej, w tym Bodzio. Pomachałam ręką wyraźnie w jego kierunku.
   - Zabrał pan mój materac! Już odbieram! Dziękuję bardzo!
   Bodzio zatrzymał się, zawahał i jakoś niepewnie ruszył ku mnie. Reszta narodu zajęła się sobą, nie stanowiliśmy żadnej niezwykłości.
   - Dziękuję, proszę bardzo, mogę pana podrzucić! - ryczałam niczym syrena okrętowa na cały dworzec i możliwe, że wystraszyłam ryby w połowie Zalewu.
   - Bardzo jestem panu wdzięczna! Proszę, proszę!
   Bodzio przeszedł jezdnię i wsiadł do mojego samochodu.
   - Ja na serce umrę - oznajmił z przekonaniem, chociaż półgłosem. - Bardzo panią przepraszam, ale w pierwszej chwili myślałem, że pani zwariowała.
   - Drobnostka - pocieszyłam go. - Myśl zapewne była słuszna, już mi do tego blisko, aczkolwiek dzisiejsze popołudnie bardzo podniosło mnie na duchu. Mam sensacyjne informacje i brakuje mi czasu.
   - Tak szczerze mówiąc, nie wiedziałem, co zrobić, podejść czy udawać głuchego...
   - A co, źle wyszło?
   - Chyba średnio...
   - Sądzisz, że wyglądało, że się znamy? Bo ja chciałam wręcz przeciwnie?
   - Sądzę, że wyglądało, że pani ten materac podpieprzyłem, a pani mnie właśnie dopadła i podstępnie go odzyskuje. Sam nie wiem co gorsze.
   - Nie ma znaczenia. Co w ogóle robiłeś w tym autobusie? Byłeś w Leśniczówce?
   - Nie, jeździłem do Piasków i z powrotem, żeby mnie trudno było złapać. Nic lepszego nie przyszło mi do głowy, a to się okazało skuteczne.
   - A jak się pozbyłeś Zygmusia? - spytałam z zaciekawieniem i odrobiną ukrywanej skruchy, bo w końcu sama go w tego Zygmusia ubrałam. Wcisnęłam sprzęgło i wrzuciłam jedynkę.
   Bodzio nagle zachichotał.
   - Jeździł ze mną autobusem. 
   Z powrotem wrzuciłam luz.
   - Nie żartuj...!
   - Jak Boga kocham. No, dwa razy się przejechał, za trzecim wypadła mu kolacja, więc już został.
   Nie byłam w stanie ruszyć z miejsca. Bodzio streszczał konferencję z Zygmusiem, uniemożliwiając mi powrót do równowagi.
   - Chciał wiedzieć, jak wygląda ten grób rodzinny w Mołdziach. Nie żałowałem sobie. Gotycka kaplica tam jest, prawdziwy zabytek, posadzka z marmuru w mozaikę, kopułka miedziana z pozłacanym krzyżem, zamknięcie na zamek elektroniczny, który opisałem z detalami, bo trochę się na tym znam. Nie pamiętam co jeszcze, zdaje się, że ręcznie kute sztachety dookoła, oświetlenie na fotokomórkę i o mało co nie dołożyłem kuchenki mikrofalowej dla żałobników, w środku tej kaplicy. A co miałem zrobić? Ledwo wychodziłem z rodzinnego grobu, zaczynał o interesie i też bardzo panią przepraszam, ale zapomniałem, o jaki interes chodzi, i bałem się wygłupić. Więc przypominałem sobie następne szczegóły. Kran tam jest.
   - Co?
   - Kran. Woda leci. Żeby utrzymać porządek w pomieszczeniu z trumnami.
   Pomyślałam, że nie ma siły, obrazi się na mnie siostra Zygmusia i nasza wspólna ciotka, ale już mi było wszystko jedno. le widząc przez łzy, jednak ruszyłam.
   Po drodze powiedziałam mu o sierżancie Grzelaku.
   - Drugi świadek! - ucieszył się. - I to z policji...!
   Po czym nagle uciechę zamienił na niepokój.
   - Zaraz, a jak oni są w zmowie? Ktoś z tej całej sekcji narkotyków bierze łapówy...?
   - Bierze z pewnością - uspokoiłam go. - Inaczej nie kwitłoby to tak bujnie. Ale, na litość boską, przecież nie w Krynicy Morskiej!!!
   - No tak, słusznie. Można zrobić wielki szum od dołu i już się nie da zatuszować. To jest pomysł. Dołożyć okoliczności towarzyszące i może nawet uda mi się wyjść z tego z życiem.
   - Okoliczności towarzyszące wymyślimy później wspólnymi siłami...
   Sierżant pojawił się po paru minutach. Taktownie przemilczał swoje poglądy na Bodzia i od razu dopadł niedźwiedzia.
   - Mamy mało czasu - oznajmił jakoś enigmatycznie. - Idę kumoterskimi drogami i proszę tego nie rozgłaszać. Prujemy!
   Miś panda był taki ładny, że aż mi było szkoda go psuć. Bodzio obiecał, że naprawi, pogmerał w kącie i wyciągnął igłę i nici. W pracy destrukcyjnej nie brałam bezpośredniego udziału, przyglądałam się im tylko z wielką ciekawością. Rozcinali zabawkę w takim skupieniu, jakby to była co najmniej operacja chirurgiczna, kawałek po kawałku odsłaniali wnętrze.
   Pod futrzaną warstwą niedźwiedź zawierał w sobie mnóstwo kostek elastycznej gąbki i absolutnie nic więcej.
   Naocznie stwierdzony stan faktyczny rąbnął nas niczym obuchem. Obejrzeliśmy każdą kostkę przez lupę filatelistyczną, którą miałam przy sobie. Wąchaliśmy to, lizaliśmy i próbowaliśmy przegryzać, nie bacząc na ewentualne skutki działania narkotyku. Nic, zero. Zwyczajna gąbka i ani śladu czegokolwiek szkodliwego.
   Po godzinie wysoce denerwującej, acz niezbyt ciężkiej, pracy popatrzyliśmy na siebie.
   - No i co to ma znaczyć? - odezwałam się pierwsza.
   - Duży kant - zaopiniował sierżant po krótkim namyśle.
   - Nic z tego nie rozumiem - oznajmił Bodzio. 
   Moje prywatne olśnienie zdecydowało się spłynąć na mnie po raz trzeci i pozostać już dłuższą chwilę. Zamajaczył mi obraz afery tak skomplikowany i dziwaczny, że nie umiałam ubrać go w słowa. Przyjrzałam mu się z wielkim natężeniem i wyłowiłam jakieś fragmenty, błyskające wyraźniejszym światłem. Na logikę coś z tego wychodziło.
   - Nie upieram się, że tak musi być - ogłosiłam bez dalszych namysłów. - Ale coś mi się widzi, że potrzebny tu był kozioł ofiarny. Wystawili cię rufą do wiatru.
   Obaj przyjrzeli mi się z wielkim zainteresowaniem, co najmniej tak, jakbym nagle porosła na przykład rybią łuską. To mnie zdopingowało.
   - Gówno ci dali, a nie narkotyki. Duża przesyłka, duże pieniądze, teoretycznie mogło to ważyć ładne parę kilo. Odbiorca stwierdza, że nic nie dostał, nadawca zapiera się zadnimi łapami, że wysłał co trzeba. Kto rąbnął? Pośrednik. Pośrednik to ty. Tymczasem sami sobie całość zachachmęcili, może boss osobiście i całą forsę bierze do własnej kieszeni, wyglądasz jak Filip z konopi oraz idziesz na ubój.
   - Filip wyskoczył - zaprotestował Bodzio słabiutko i bezradnie.
   - I wydaje ci się, że przy tym dobrze wyglądał? W każdym razie na ciebie padnie. Głowę daję, że w torbie jest to samo!
   - Otóż to - poparł mnie sierżant, marszcząc brwi.
   Pobladły Bodzio odwrócił się, sięgnął do szafy i wywlókł z niej torbę turystyczną. Torba była zwyczajna, zamknięta na mały, ale skomplikowany zameczek i miała cztery kieszenie zewnętrzne, po dwie z każdej strony. Sierżant powstrzymał Bodzia, który już chciał zadziałać brutalnie. Wyciągnął jakieś małe przyrządy, pomanipulował w zameczku, prztyknęło i otworzyło się.
   - Niezłe - pochwalił Bodzio z odrobiną zawiści. Chciwie i w dużych nerwach zajrzeliśmy do torby.
   Znajdowały się w niej przedmioty zwyczajne, adidasy, piżama, ręcznik, dwie koszule, dwie pary gaci, sweter, dżinsy, przybory do mycia i golenia, trzy duże rolki papieru toaletowego i paczka w folii rozmiaru dwóch tomów encyklopedii złożonych razem. Rzuciliśmy się na paczkę, niczym zgłodniałe sępy na przechodzoną padlinę.
   Białego proszku z niej spróbowaliśmy wszyscy po kolei. Bodzio posunął się tak daleko, że na poczekaniu przyrządził herbatę, posługując się grzałką, i obaj ją tym doprawili. Nie było siły, normalny oszukańczy produkt, mający symulować na przykład heroinę. Cukier puder.
   Pełna podejrzeń i braku zaufania do siebie, poprzyglądałam się im pilnie przez jakieś pół godziny, ale żadnych niepokojących objawów nie zdradzali. Jak na ilość skonsumowanego cukru pudru, gdyby to był narkotyk, powinni już być nieprzytomni, a co najmniej w euforii, która musiałaby się jakoś uzewnętrznić. Nic podobnego, byli nadal przygnębieni.
   - Powiem prawdę - zdecydował się sierżant. - Za cholerę nie wiem, co zrobić. Ale pani ma rację, pana wrobili.
   - Zgadza się - przyświadczył Bodzio posępnie. - W ten sposób występujemy tu w charakterze głupków zbiorowo, a tam ja w charakterze złodzieja solo. Żeby człowiek chciał, to nic gorszego nie wymyśli.
   Gapiąc się na poprutego niedźwiedzia i wybebeszoną torbę, wszyscy troje oddaliśmy się pracy myślowej tak intensywnie, że prawie powietrze od tego zgrzytało. Sierżant, który bądź co bądź z przestępczymi machinacjami miewał do czynienia, pierwszy zaczął snuć supozycje.
   - Czy oni nie zamierzają podmienić tego w ostatniej chwili? Dajmy na to, już pan wypłynął, podlatuje któryś, łapie tego niedźwiedzia i wtyka panu drugiego. A pan już dziobem na wodzie. A torby dopadną chociażby w Szczecinie. Na ich miejscu tak bym zrobił, gdybym naprawdę chciał to wysłać.
   - Każdy rozsądny przemytnik też by tak zrobił - poparłam go. - Szczególnie że drugiego niedźwiedzia chyba widziałam. Sądzę, że oni ogólnie coś myślą, a tych rzeczy nie pilnują... Trzeba sprawdzić, o co im chodzi, i nie widzę innego sposobu, jak tylko im to umożliwić. Z drugiej strony nie należy dopuścić, żeby im się udało. Więc uczciwie mówiąc, też nie wiem, co zrobić.
   - Pan nie może wypłynąć - orzekł sierżant po kolejnym namyśle. - Ruszyć, niech będzie, i od razu wrócić. Najlepiej z przyczyn technicznych, łódź przecieka, ster nie działa, ktoś rąbnął linki, panu potrzebny prąd...? Ktoś rąbnął akumulator...
   - Lepiej przeciekać, bo teraz już te inne rzeczy można kupić - poradziłam. - Nikt się nie będzie wygłupiał z kradzieżą akumulatora czy linek.
   Odwróciłam się do ogłuszonego brakiem towaru Bodzia.
   - Dasz radę?
   - Co?
   - Do jutra zacząć przeciekać. 
   Bodzio jakby się odrobinę ożywił.
   - Nie wiem. Muszę pomyśleć. To powinno wyglądać naturalnie, bo nienaturalnie to mam wiertło i załatwię sprawę w pięć minut. Ktoś uszkodził poszycie, walnął czymś...
   - Musiałby chyba strzelać grubym kalibrem - skrytykował sierżant. - Ale załóżmy, dzieci bawiły się tuż pod samą łodzią i wypakowały z jakiejś gilzy albo rozpaliły sobie ogienek...
   - Mamy teraz wywlec z łóżek jakieś dzieci i nakłonić je do zabawy? - zainteresowałam się zgryźliwie.
   - Mogły to zrobić rano. Czyli, tak czy inaczej, trzeba od zewnątrz. Nie miałem kiedy obejrzeć tej pańskiej łodzi. Co to jest?
   - Zwyczajna jolka.
   Przez parę chwil dyskutowali na tematy żeglarskie, obce mojej duszy. Jedyne, co w tej dziedzinie potrafiłam, to jedną ręką trzymać ster, a drugą linkę żagla i udawać się mniej więcej w pożądanym kierunku, o ile żagiel był tylko jeden, a wiatr wiał mi w plecy. Coś tam im się bardzo spodobało w kadłubie tej jolki, uznali to za korzystne i zaczęli rozważać szczegóły techniczne.
   Podstawić się drugiej łodzi, żeby rąbnęła dziobem...
   Trudna sprawa, przeważnie pływają tu rybacy, którzy umieją omijać kretynów. Można jeszcze elegancko trafić w słupek wyciągarki, ale nikt by nie uwierzył, że Bodziowi tak źle wyszło. Sztorm by się przydał, żadnych szans, pogoda jak dzwon, wyprodukować sztorm na zawołanie nie leżało w naszych możliwościach. Sztil... Do bani, Bodzio mógł wypłynąć na silniku i łapać wiatr na pełnym morzu. Powiesić się najlepiej.
   Zadecydowali w końcu, skąd wziąć ten przeciek. Gwałtowny, wyraźny, zauważalny już na pierwszych metrach w wodzie. Uszkodziło się coś przy wyciąganiu na piasek przez pryzmę kamieni, które leżały tam akurat jak na zamówienie. Nikt tego w owej chwili nie dostrzegł, rzecz możliwa. Przy dużej dozie wysiłku da się takie uszkodzenie załatwić, do roboty zaś należy przystąpić od razu. Osobiście mnie to nie dotyczyło, do prac fizycznych, wymagających siły w ręku, nie nadawałam się nigdy.
   Przeszliśmy do drugiej kwestii. Z dubeltowym egzemplarzem niedźwiedzia musiałaby przylecieć jednostka ludzka, bo sama ta panda nie chodzi. Upilnować jednostkę i połazić za nią, bodaj odkryć jej tożsamość.
   Może byłby to któryś z opiekunów Bodzia, pojawiłaby się nowa okazja, jeszcze lepsza niż ta poprzednia, zmarnowana. Zadanie spadło na mnie, bo sierżant istniał w jednej osobie i nie zdołałby się rozszarpać na sztuki. W tej sytuacji, kiedy nie dopadł niczego podejrzanego, kiedy nie ma nawet śladu dowodów, że obydwoje z Bodziem nie dostaliśmy po prostu szmergla i manii prześladowczej, żadnej pomocy nie dostanie. Pozwolono mu zająć się Gawłem, narkotyki, w dodatku nieobecne, to nie jego interes. Może sobie spacerować przy księżycu dla przyjemności, może oglądać wschody słońca, może nie sypiać, jeśli nie chce, ale normalną służbę musi odwalić jak trzeba. Gdyby narkotyki się znalazły, to co innego, ale w obliczu cukru pudru...
   Uzgodnili między sobą co trzeba i sierżant odwrócił się do mnie.
   - Mam już te wszystkie palce - oznajmił pocieszająco. - Zamazane, aż się niedobrze robi. Wysłałem do Elbląga, do laboratorium, bo mam tam kumpla, jest mi winien przysługę i lubi pokazać, co potrafi, więc go wezmę pod włos, może co wyodrębni. Z tym że jest taka sprawa... Musimy mieć odciski wszystkich innych, tu ich spisałem, o... Kołodziej, denat, kelner, sprzątaczki. No, denata mamy. Reszta należy do pani, bo ja w zasadzie nie mam prawa łapać ich za ręce. Trzeba podstępem. Wie pani, jak to się robi?
   Zdołałam się błyskawicznie przestawić z przemytu na zbrodnię.
   - Wiem, dać im coś do potrzymania. Najlepiej szkło i niech się przedtem zdenerwują, żeby im się ręce spociły.
   - Super i ekstra. Zabezpieczyć i podpisać, które czyje.
   Kiwnęłam głową. Bodzio oderwał się od niedźwiedzia, którego od razu zaczął naprawiać, i przyjrzał mi się z żywym zainteresowaniem.
   - Coś mi się widzi, że będzie pani miała jutro wesoły dzień...
   Udało mu się wygłosić proroctwo.
   
   * * *
   
   W porcie znalazłam się o piątej rano. Ustawiłam samochód na parkingu i ziewając okropnie, zeszłam na plażę.
   Bodzio już był. Niemrawo i bez pośpiechu zdejmował z łodzi płachtę i coś tam robił. Ciekawiło mnie, czy w ogóle zdążył się przespać, bo wiedziałam, że do pierwszej w nocy obaj z sierżantem, przebranym w odzież cywilną, dewastowali tę łódź. Nie wnikałam w szczegóły, chociaż ciekawił mnie rezultat, satysfakcję sprawiała mi myśl, że zobaczę wszystko na własne oczy. Usiadłam na piasku pod wyciągniętym wyżej kutrem i zagapiłam się w przestrzeń, której najbliższym elementem był Bodzio.
   Nikt do niego nie podszedł, nikt się nim nie zainteresował. Jakiś sportowiec wylazł krótko po mnie i świńskim truchtem ruszył po plaży na wschód. Potem sąsiednim przejściem wybiegła młoda para, która od razu rzuciła się w fale. Bodzio podczepił się do wyciągarki. Obok jednej łodzi rybackiej pojawili się ludzie, popatrzyli na niego, wleźli do swojego kutra i przygotowywali sprzęt. Bodzio poszedł w górę i włączył silnik, jego łódź drgnęła i ruszyła w dół. Zjeżdżała po piasku nieco chybotliwie, za to dość szybko i zainteresowało mnie, czy ta szybkość nie została przypadkiem przewidziana jako przyczynek do ruiny. Łódź przekrzywiła się mocniej, Bodzio wyłączył silnik i podszedł do niej.
   Rybacy okazali życzliwość, okrzykiem zaoferowali pomoc. Jeden z nich poszedł do budynku i znów uruchomił silnik, Bodzio podpierał łódź. Zanim w skupieniu ustaliłam sama ze sobą, że żaden z nich nie zbliżał się do niego, już znalazł się połowicznie na wodzie.
   Wrócił na wydmę z łopatą w ręku i odgrzebał spod piasku coś, co rzeczywiście wyglądało jak miniatura łodzi podwodnej. Zdalnie sterowana zabawka z niedźwiedziem w środku. Zaczął to ściągać w dół. Wciąż jeszcze istniała szansa, że ktoś z drugą pandą w objęciach dopadnie go i dokona wymiany, ale nic podobnego nie nastąpiło. Bodzio zepchnął swój wynalazek do morza, przyczepił do łodzi, po czym, brodząc w wodzie, przepchnął całość za łachę. Kiedy zanurzył się prawie do pasa, wlazł do środka i zaczął wciągać żagiel na maszt.
   W połowie wciągania zastanowił się, rozejrzał, zawahał i zrezygnował. Wiatru nie było wcale. Machnął ręką na żagiel i uruchomił silnik. Nie odrywałam oka od niego, zarazem obserwując morze, płaskie jak talerz zupy i zupełnie puste, jeśli nie liczyć tej młodej pary, baraszkującej w pewnym oddaleniu. Mógł się jeszcze pojawić płetwonurek, co z pewnością wpędziłoby mnie w desperację, nie pojawił się jednak. Bodzio zaczął odpływać, patrząc nie w dal, tylko sobie pod nogi. Zwolnił. Trwał chwilę w miejscu, po czym ostro popłynął jeszcze kawałek. Przez ten czas rybacy zdążyli zepchnąć swój kuter i już mieli śrubę zanurzoną w wodzie. Koło mnie zaczęła się kręcić druga ekipa, przeniosłam się zatem w inne miejsce, bo nie zależało mi specjalnie na odcięciu nogi liną wyciągarki. Oddalony już nieco Bodzio nagle zawrócił i popruł z powrotem do brzegu z maksymalną szybkością.
   W chwilę potem interesowali się już nim wszyscy. Pięciu rybaków i trzy osoby postronne, które w trakcie tych manipulacji pojawiły się na plaży. W tej sytuacji miałam prawo okazać taką samą ciekawość jak reszta narodu, zlazłam w dół i zbliżyłam się do całego towarzystwa.
   Jak oni to zrobili, obaj z sierżantem, nie miałam pojęcia, ale łódź Bodzia była pełna wody. Zdalnie sterowany dodatek telepał się w morzu o parę metrów dalej, fali nie było, więc tkwił sobie spokojnie tam, gdzie dopłynął. Rybacy wypchnęli Bodzia na piasek, zaczęli oglądać burty, Bodzio z energią przystąpił do wylewania wody ze środka, posługując się wiaderkiem. Z trzech osób postronnych jedna oddaliła się wolnym krokiem w kierunku byłych republik nadbałtyckich.
   Tajemnicze natchnienie, nader lekko sprzężone z umysłem, kazało mi udać się za tą osobą. Polazłam w tę samą stronę. Facet zatrzymał się, żeby puszczać kaczki, znalazł sobie parę płaskich kamieni i wychodziło mu całkiem nieźle, osiągał siedem odbić. Zatrzymałam się również i patrzyłam na to z wielkim zainteresowaniem, w pełni uzasadnionym.
   Na wszelki wypadek obejrzałam go dokładnie. Wiek koło czterdziestki, blondyn, włoski przylizane, średnio długie, do uszu, wzrost wysoki, tusza średnia, twarz niewątpliwie zbliżona do okrągłości, ogolona porządnie, nos jak nos. Znaków szczególnych brak, miliony takich pętają się po świecie.
   Dał spokój kaczkom, ruszył szybciej, opuścił plażę następnym przejściem i poszedł z powrotem do portu. Obejrzał się ze dwa razy, ale spodziewałam się tego i przeczekałam w zaroślach, nie powinien był mnie zobaczyć. Okazało się, że na parkingu stoi akurat obok mnie, wsiadł i ruszył, biegiem dopadłam swojego samochodu i wystartowałam za nim. Dogoniłam go, kiedy skręcał w lewo koło stacji benzynowej, zapamiętałam numer i skręciłam w prawo, żeby sobie nie myślał. Zatrzymałam się i zapisałam. Żadnych złudzeń w kwestii pamięci! Na dziesięć minut wystarcza, a co potem, lepiej nie mówić.
   Wróciłam do portu.
   Między budynkami zaczynał się ruch, ujrzałam sierżanta, spychającego motor z podnóżka. Zatrzymałam się przy nim na minutę, wręczyłam kawałek opakowania papierosów z zapisanym numerem i zdążyłam się dowiedzieć, że jakiś brodaty obserwował odpływ Bodzia z góry, siedząc na wydmie. Nadal tam siedzi, a sierżant musi wracać i zdać służbę, więc brodaty chwilowo mu przepada, chyba że ja się nim zajmę.
   Bodzio już prawie wylał wodę. Jedna łódź rybacka poszła w morze, druga zjechała na sam brzeg, rybacy z zaciekawieniem oglądali dół burty Bodzia, gadali coś o kamieniach, których całe stosy wciąż jeszcze leżały w wodzie. Nie wydawali się zdziwieni, raczej pełni współczucia, pytali, czy nie lądował w Piaskach, tam sterczą resztki dwóch wraków z wojny i mógł o nie zaczepić, albo może przepływał koło barki, przy niskiej wodzie też bywa niebezpieczna. Bodzio potwierdzał wszystko, chociaż o tych pułapkach, doskonale mi znanych, nie zdążyłam mu powiedzieć ani słowa. Zostawili go w końcu i odpłynęli.
   Na plaży zaczęli się pojawiać fanatycy, spojrzałam na zegarek, dochodziła szósta. Pchali się do wody. Poszłam za ich przykładem, żeby nabrać nieco wigoru.
   Bodzio wykorzystał chwilowy brak zainteresowania, usiadł na piasku i spoglądając z uwagą na uszkodzoną burtę, sporządził jakiś zapis. Wyglądało to tak, jakby notował szkody i robił listę niezbędnych zakupów, prawie sama uwierzyłam, że będzie to naprawiał.
   Zostawiłam go i poszłam na wydmę, szukać brodatego. We wskazanym miejscu nie siedział żaden, za to ogólnie w okolicy portu kręciło się ich sześciu. Sześciu brodatych to dla mnie za wiele, dałam spokój wszystkim i postanowiłam się przebrać, bo miałam na sobie mokry kostium, a poranek jeszcze nie ział upałem.
   Hipotetyczną listę zakupów Bodzia znalazłam za wycieraczką.
   Dojadło mu widocznie towarzystwo Zygmusia, bo proponował spotkanie w Piaskach. On pojedzie autobusem, ja samochodem i zetkniemy się na pętli. Nie miałam zastrzeżeń, tam też były smażalnie ryb, a po tych emocjach o świtaniu wyjątkowo odczuwałam chęć na śniadanie.
   - Właściwie po co my się spotykamy? - spytałam, podjąwszy Bodzia z pętli, jadąc w kierunku domu pani Jadwigi, u której wielokrotnie mieszkałam i wiedziałam, że można u niej spożyć posiłek na werandzie. - Efekty niespodzianki dopiero się objawią...
   - Już się objawiły - przerwał Bodzio, zaskakująco zadowolony. - Tam był jeden z tych dwóch, oglądał mój odjazd...
   - Zdaje się, że byli obaj. Jednego widział sierżant, a drugiego, możliwe, że ja, chociaż w taki sukces trudno mi uwierzyć.
   Bodzio zainteresował się zgoła zachłannie. Zatrzymałam się pod domem pani Jadwigi i opisałam wydarzenie. Owszem, zgadzało się, rysopis faceta pasował, poza tym rzeczywiście ogolony blondyn tam był i oddalił się pierwszy, zatem jest szansa, że uda się go zidentyfikować po numerze samochodu.
   - Wydajesz mi się pełen satysfakcji - zauważyłam, siedząc już nad świeżą flądrą. - W czym rzecz?
   - Bo to nie ja holowałem to gówno w górę - odparł Bodzio z wyraźną uciechą. - Łajba przyszła parę dni temu i wtedy jeszcze ta pryzma kamieni była dwa razy większa. Dopiero później morze trochę zabrało. Sami się wygłupili, beze mnie.
   - No i co? Zły był? Ten twój mafiozo?
   - Jeszcze jak! I tak mi się widzi, że trochę wystraszony.
   - A jak wygląda niedźwiedź?
   - Mogę się z panią założyć, że nie znajdzie pani miejsca, gdzie był rozpruwany. Ja może jestem idiota, ale zdolności manualne posiadam, wrodzone i nabyte. Aż żałuję, że nie porobiłem jakichś zdjęć, przedtem i potem, bo wyszło mi wielkie dzieło.
   - Jak my się teraz umówimy? Powinnam możliwie szybko wiedzieć, co ci każą zrobić, żeby w razie potrzeby włączyć sierżanta. Kiedy dostaniesz instrukcje?
   - Jak zwykle, na razie bez zmian, koło południa w tej budzie. I na żadne zaskoczenia nie będę się narażał, znów im zniknę z oczu, aż do właściwej chwili. A co potem, to już wola boska.
   Po bardzo krótkim namyśle postanowiłam wobec tego spełnić obowiązki śledcze, następnie wrócić do Leśniczówki i już tam pozostać. Osiągnę przy tym korzyść dodatkową, uniknę tłoku i Zygmusia. Musiałam się tylko nieco pośpieszyć, pora wciąż była upiornie wczesna, w Pelikanie śniadanko jeszcze trwało...
   Zaczynałam powolutku przywykać do wszelkiej działalności przestępczej, w tym własnej. W Pelikanie zdołałam ukraść następujące przedmioty: szklankę, z której przed chwilą pan Kołodziej pił herbatę, małą metalową tackę, którą na moment odstawił kelner, i dwie plastykowe śmietniczki, którymi posługiwały się sprzątaczki. Nikt mnie przy tym nie złapał. Złodziejski łup z szalonymi ostrożnościami wyniosłam w foliowej torbie i delikatnie ulokowałam w samochodzie, wdzięczna Kołodziejowi, że tę herbatę wypił do końca i nic mi się nigdzie nie wyleje.
   Zyskałam doświadczenie, przedmioty suche łatwiej kraść.
   Następnie odnalazłam sierżanta i wetknęłam mu łup.
   
   * * *
   
   Instrukcja, którą obejrzałem we właściwej porze, była długa i skomplikowana. Bodzio przepisał ją sobie, zapewne w krótkich punktach, i zostawił mi oryginał, który świetnie się trzymał i wcale nie zamierzał znikać. Miał formę wypracowania szkolnego, napisanego dziecinnym, niewyrobionym pismem na kartce w kratkę i wyglądał na coś w rodzaju środka, bez początku i końca.
   
   ...od razu poszedł do swojej łodzi i zabrał lalkę siostrzenicy. Poszedł do domu, zawinął ją porządnie w prześcieradło kąpielowe i znów zabrał na plażę, żeby jej zrobić niespodziankę. Czekał, aż przyjdzie jej tatuś, który był cały w paski, i jak tatuś przyszedł, zostawił tę lalkę obok niego, poszedł do wody i udał, że o niej zapomniał, więc ten tatuś ją zabrał. Potem zabrał z domu swoją torbę i poszedł z nią na dworzec autobusowy, bo chciał pojechać na pół dnia do Elbląga. Ale na tym dworcu była pomyłka. Postawił torbę obok jakiegoś człowieka z brodą, ten człowiek miał taką samą torbę i te torby przypadkiem zamienili, więc w końcu nigdzie nie pojechał.
   
   Na tym kończyła się kartka w kratkę i wyglądało to na wypracowanie, które miało dalszy ciąg. Uznałam, że pomysł był doskonały. Ciężko udowodnić dorosłemu człowiekowi autorstwo podobnego utworu, a wynika z niego wszystko co trzeba i nawet zalecenia streścić łatwo.
   Facet w paski przylazł na plażę krótko przed obiadem i ułożył się tuż przy wydmach. Paski wręcz strzelały w oczy, występowały na kąpielówkach, na koszuli, na ręczniku i dodatkowo jeszcze na wielkiej piłce, którą sobie podrzucał na leżąco. Gębę miał wymazaną jakimś białym smarowidłem, może ochronnym, a może na parchy, wyglądała jak maska nie do rozpoznania i nie zdołałam się upewnić, czy jest to ten sam, który o świcie puszczał kaczki.
   Przekazanie mu pakunku z niedźwiedziem przeszło bez żadnych komplikacji, Bodzio upuścił wielką torbę tuż obok niego i poszedł do wody. Ilość pasków wykluczała wątpliwości.
   Pozwoliłam sobie wrócić do domu, ponieważ zabrakło mi papierosów i chciałam spłukać z siebie morską sól. W porze obiadowej Zygmuś mi nie groził, a za to sierżant mógł mieć do mnie jakieś interesy.
   Ledwo zdążyłam przebrać się w suche szmaty, pojawił się Jacek.
   Zastanawiałam się właśnie nad dwiema sprawami równocześnie. Krótkie przebłyski zdrowego rozsądku zadawały pytanie, na jaką ciężką zarazę jest im potrzebna ta cała kretyńska konspiracja? Przed kim się kryją, do tysiąca piorunów?! Melanż jakiś głupi z tego wynika i same trudności, kto ich z taką zaciekłością podgląda, bo że nie o mnie chodzi, to pewne! W dociekaniu przyczyn idiotyzmu przeszkadzał mi niepokój w kwestii rąbniętych naczyń, znów powinnam je nieznacznie podrzucić z powrotem, inaczej, kto wie, groziły mi może galery...? Doskonale umiałam sobie wyobrazić, jak potraktowałaby tę pożyczkę prokuratura, kompletna dewastacja ukradzionego mercedesa umarzana jest z miejsca ze względu na znikomą szkodliwość społeczną czynu, podwędzenie szklanki, tacki i dwóch śmietniczek z pewnością zostałoby uznane za przestępstwo, zagrażające rozwojowi kraju. Znałam działalność prokuratur, także sądów, nie miałam złudzeń.
   W chwili kiedy rozważałam ewentualność zawieszenia kary, przyleciał Jacek.
   - Nie mam jak dogadać się z panią - oznajmił już od drzwi. - Listów przecież pisać nie będziemy, za długo idą, a przez telefon głupio. Tu pani może nie być albo znajdzie się audytorium i nic mi pani nie powie, no więc przyjechałem, bo to najprościej. Wieczorem wracam. Coś już pani wie?
   - Wychodzimy, ale już! - zarządziłam na to energicznie. - Druga dochodzi, lada chwila nadleci Zygmuś!
   - Co to jest Zygmuś?
   - Mój kuzyn, jednostka wyjątkowo natrętna. Czekaj, na wszelki wypadek muszę cię ostrzec, że on bierze za ciebie niejakiego Bodzia.
   - O Jezu. Co to jest Bodzio?
   - Jeden taki. I usiłuje ubić z nim interes jako z tobą.
   Jacek odruchowo wyjął mi z ręki torbę i zmarszczył brwi.
   - Skąd w ogóle o mnie wie? 
   Westchnęłam ciężko z wielką skruchą.
   - Nieszczęśliwy przypadek. Wszystko ci zaraz opowiem, dzięki Zygmusiowi mam tu niezłą kołomyję, wolałabym już chyba grzechotnika. Jazda, jazda, Zygmuś ma do mnie duży fart.
   - Coś bym zjadł...
   - Może być obiad. W byle jakim ustronnym miejscu.
   Ustronnym miejscem okazała się tym razem Mierzeja, gdzie akurat zwolnił się stolik w środku. Na zewnątrz wolałam nie siedzieć, byłabym widoczna zewsząd i jastrzębie oko Zygmusia mogłoby mnie wypatrzeć. Pooddawaliśmy krzesła co bardziej rozgałęzionym rodzinom i nikt nie mógł się do nas przysiąść.
   Przeprosiłam go z serca za własną głupotę i opowiedziałam wszystko o Bodziu.
   - To kretyn - zaopiniował Jacek krótko. - Ale fakt, ugrzązł po uszy. Dobra, będę pamiętał, że on to ja. Co pani wywęszyła?
   Kryjąc westchnienie ulgi, bo gryzły mnie jednak wyrzuty sumienia, przekazałam mu zdobyte informacje razem z komunikatem o sierżancie Grzelaku. Słuchał w skupieniu.
   - Myśli pani, że on się stara uczciwie? - spytał po namyśle, marszcząc czoło identycznie, jak czynił to niegdyś Gaweł. - Nie ma tak, że ktoś go napuścił dla zmącenia?
   - Jeszcze by ten ktoś musiał wiedzieć, że mi zabraknie arabskiej henny i polecę do komendanta. Upieram się, że uczciwie, a w dodatku sam dla siebie. Bo co? Teraz ty mów, co wiesz! Są jakieś powody, dla których gliny na wszystkich szczeblach mogłyby mącić?
   - Wyłącznie - odparł Jacek stanowczo i przez chwilę znów się zastanawiał. - Ogólnie to jest takie coś, że włos bieleje. Niby człowiek wie te rzeczy, ale jak się wgłębić w szczegóły, samemu sobie trudno uwierzyć. Jeden gnój. Pani też pewno wie, ale mogę streścić.
   W milczeniu i z rosnącą zgrozą wysłuchałam jego słów. Gaweł dociekał tajemnic wysokiego szczebla. Podejrzane zejścia śmiertelne osób kontrolujących, czy nawet tylko usiłujących kontrolować rozmaite afery, niezrozumiałe umorzenia dochodzeń w kwestii osobliwych machinacji finansowych, przedziwne zupełnie udzielanie pożyczek bankowych bez żadnych sensownych podstaw, idealna bezkarność przestępców wszelkiego autoramentu, najdoskonalsza obojętność władz wobec wymiaru sprawiedliwości, pełnia szczęścia dawnej nomenklatury, obecnie opływającej w dostatki, radosna swoboda samochodowych i przemytniczych mafii, wszystko to najpierw go zaciekawiło, a potem zgniewało, dołożył starań i zbadał kulisy własnymi siłami. Znudziło mu się to całe grzęzawisko i zdecydował się swoją wiedzę nie tylko ujawnić, ale także udokumentować. Nie zdążył...
   - Jak na razie wychodzi mi, że ojciec najbardziej zagrażał ostatniej aferze - mówił Jacek. - No, ostatniej jak ostatniej, nie taka ona ostatnia, bo ciągnie się już długo. Mam osiem osób takich, od których mogło wyjść polecenie, żeby ojca uciszyć, zamieszani bezpośrednio w najgorsze łajno...
   - Co za afera? - spytałam bez nacisku, bo większość afer przekraczała moje możliwości umysłowe. Musiałam się dobrze wysilić, żeby zrozumieć ich sens.
   - Diamentowa - odparł Jacek. - Dosłownie. Ruskie kradną własne diamenty, niekiedy szlifują pokątnie, ale znakomicie, przemycają do nas, a potem dalej, na zachód. To znaczy dalej już nasi. Ludzi trzymają w garści wszędzie, zyskowne to cholernie, a śmierdzi pod niebo. Do szczegółów dochodzę powoli, bo ojciec prawie nie zostawił notatek i miał to tylko w głowie.
   - Szkoda.
   - A pewnie. Też żałuję. Na szczęście trochę papierków odnalazłem, są to dowody jak byk, ale chyba nie w tym rzecz. Zaraz. Wrócę, bo to skomplikowana sprawa, a na razie po kolei. Najpierw doktor. Sprawdził porządnie wszystko i wynika z tego, że ktoś tu ojca pilnował, żeby nie było brakoróbstwa. Dostarczył mu tej akonityny w porze śniadania przez przewód pokarmowy, później dołożył zadraśnięcie, tak jak przypuszczał w pierwszej chwili, nie zastrzyk, tylko właśnie zadrapanie nad łokciem, a potem jeszcze środek nasenny. Obiad i śniadanie ma pani odpracowane?
   - W pełni. Ze wszystkiego wychodzi tylko jeden podejrzany, ten rozmachany dupek żołędny. Rano zaciągnął twojego ojca do baru i tam też się miotał. Coś ci on mówi? Znasz podobnego?
   Jacek pomyślał chwilę i pokręcił głową.
   - Mnie się wydaje, że ci ludzie mają rację, on udawał. I pani ma rację co do przyczyn, machanie było mu potrzebne. Chciałbym się zobaczyć z tym drugim, jak mu tam... Z tym zezowatym... A, Kołodziej. Chyba wiem, kto to jest, mam na myśli, że znam jego interesy i rozumiem, po co ojciec był mu potrzebny. Mogę mu się też przydać.
   - Razem jadali - powiedziałam ostrożnie. - Przy jednym stoliku. Czy on aby na pewno jest czysty?
   - A cholera go wie, ale raczej tak. To zwyczajny biznesmen, który daje umiarkowane łapówki, a tu przyjechał spotkać się z jednym Niemcem. Niemiec trzyma przetwórstwo rybne, mają jakieś rozwojowe pomysły. Gdzie ja go mogę znaleźć?
   - W tej chwili? Nie mam pojęcia. W dodatku kolacje jada rozmaicie... Czekaj, tam jest w recepcji jedna dziewczyna, ona może wiedzieć.
   - Powie?
   - Powie. Chce pomóc. Spodobałeś się jej.
   - Co się jej...?
   - Spodobałeś. Jest po twojej stronie. 
   Jacek spojrzał w wielkie okno i westchnął.
   - Czysta strata, nie mam teraz głowy do dziewczyn. No nic, może mi się uda złapać Kołodzieja i coś więcej z niego wydoić. Ten zamachowiec... no, ten ruchliwiec... Myśli pani, że jakieś odciski palców wyszły?
   - Mam nadzieję. Kazałam go tu w ogóle szukać, bo może gdzieś mieszkał...
   - Poważnie, tak pani uważa? - przerwał Jacek krytycznie. - Ja bym nie mieszkał. Chciał ojca zamordować, po to przyjechał, ja bym leciał w nocy, spędził tu dzień, a wieczorem wracał...
   Też mu przerwałam.
   - Młodszy jesteś od niego. Chociaż, prawdę mówiąc, gdybym jechała w zbrodniczych celach, zrobiłabym tak samo. Ale mógł nie być pewien, czy mu się uda, czy od razu twojego ojca znajdzie i tak dalej. Może zatrzymał się na jedną noc. Szukanie igły w stogu siana, ale co szkodzi spróbować?
   - Nic - zgodził się Jacek. - Te odciski palców to nie jest głupia myśl, powinno się ich poszukać także w Warszawie.
   - Złapię sierżanta, może da ci trochę tego proszku...
   - Nie musi, skombinuję. Za pieniądze naprawdę wszystko można dostać. Jeśli te tutejsze dostanę, poodciskam tam kogo popadnie, w końcu wiem, gdzie szukać. Trafi się na niego i przydusi. Kto mu kazał ojca sprzątnąć? Przy dużym nacisku puści farbę, a byłaby to najprostsza droga. Zaraz, to jeszcze nie wszystko. Siedzi tu także jeden taki, podejrzewam, że ojciec za nim trafił na tę Krynicę Morską. Niedokładnie wiem, kto to jest, ale jakoś we wszystkim się plącze, rodzaj kontrolera czy co...? Na południowca wygląda, widziałem go, ale nie mogę sobie przypomnieć, jak się nazywa. Ma jakieś takie nietypowe imię...
   Znów poraziło mnie olśnienie, tym razem innego gatunku i o bardzo obszernym zakresie.
   - Seweryn... ? - spróbowałam na wszelki wypadek.
   - O, właśnie! Seweryn! Zaraz, jak dalej...? Coś od góry, Wielbłądowski...? Garbaty...?
   - Wierzchowicki.
   - Zgadza, się! Pani go zna?
   - Znałam, kiedy miał od pięciu do dwunastu lat - odparłam ponuro, porażona owym okropnie denerwującym błyskiem. - I na jego widok jakieś złe mnie tknęło, okazuje się, że słusznie. Diabli nadali, nie wiem, co mam o tym myśleć.
   - I on tu ciągle jest?
   - Jest, dziś go widziałam na plaży. I też mieszka w Pelikanie.
   - Moment. Niech się przez chwilę zastanowię.
   Wyraźnie poczułam, że też się powinnam zastanowić. Wszystko razem robiło się przeraźliwie skomplikowane i zaczynała mi z tego wychodzić polka z przytupem. Seweryn w roli kontrolera... Co, do diabła, miał kontrolować...? Idiotyczna konspiracja mocodawców Bodzia, co ma piernik do wiatraka, a, może pilnował Gawła...? No to powinien był już wyjechać, nie, bez sensu, mógłby obudzić podejrzenia. Jakie znowu podejrzenia, zgłupiałam chyba, nie było zbrodni...
   Jacek patrzył w okno, najwyraźniej w świecie w ogóle nie widząc udręki kelnerki, która ustawiała równo krzesła, natychmiast układane do góry nogami na stołach przez straszliwie energicznego chłopczyka. Co ustawiła, on zaraz poprawiał. Rodziców nie było widać na horyzoncie, a ona usiłowała być grzeczna, przegrała w końcu batalię i uciekła z placu boju. Chłopczyk uporządkował krzesła po swojemu.
   - Osiem osób - powiedział znienacka Jacek. - Dwóch ministrów, dwóch wice, jeden prokurator, jeden prezes banku, dwóch posłów. O nich wiem na pewno, może jeszcze ktoś, ale pełnego rozeznania na razie nie mam. Któryś z tamtych wykombinował, żeby ojca usunąć, zagrożeni mniej więcej jednakowo, ale chórem chyba nie krzyknęli. Poza tym... Głupia sprawa, gdzieś leżą dowody na nich, ojciec wiedział gdzie... Pomijam już to, że ogólnie w gnojówce siedzi liczne grono, obrosłe w osoby towarzyszące, goryle, płatni mordercy, mafie, szantażowane kukły i co tam pani jeszcze chce. Znam ich właściwie, ale dosyć luźno. Musi być między nimi ten rozlatany! No nic, pogrzebię dalej. Teraz mi wychodzi, że muszę złapać dziewczynę, a przez nią Kołodzieja. Ojciec z nim gadał, każde słowo może być ważne!
   - To łap - zgodziłam się. - Czekaj, działajmy racjonalnie. Podjedziemy do mnie i wezmę samochód, żeby poruszać się szybciej. Pokażę ci dziewczynę, muszę ją rozpoznać na oko, bo nie wiem, jak jej na imię, potem ty z nią pogadasz, a ja spróbuję dopaść sierżanta...
   Koło mojego samochodu, niczym słup wkopany w ziemię, tkwił Zygmuś i rozglądał się dookoła. Wyrwało mi się kilka wysoce nieodpowiednich słów, półgłosem, ale Jacek miał dobry słuch.
   - Leksykonem to pani dysponuje - pochwalił z uznaniem. - Co ma być?
   Usiłowałam sobie przypomnieć, czy Zygmuś wie, czym jeżdżę, czy też stoi obok samochodu przypadkowo.
   - Ryzyk-fizyk. Weź kluczyki, wsiądź i odjedź byle gdzie. Może on się nie połapie. Ja się cofnę twoim, zamienimy się za domami, a niechby nawet pod Pelikanem. Wyłącz wszystkie alarmy.
   - Znam toyotę. To ten prztyk...? Dobra, spróbuję.
   Oglądałam przedstawienie z pewnej odległości.
   Jacek podszedł do samochodu, kwiknął alarmem, Zygmuś odwrócił się i zaczął mu się pilnie przyglądać. Jacek otworzył drzwiczki, Zygmuś podsunął się żywo i chwycił go w objęcia. Pomyślałam, że to chwytanie w objęcia musi mieć nałogowe, niekoniecznie gest dowodzi wielkich pozytywnych uczuć. Nie byłam pewna, czy powinnam doznać ulgi, czy też przeciwnie, nabrać obaw. Jacek zachował umiar, nie walnął go w szczękę, Zygmuś zaczął wydawać okrzyki.
   - No-no-no, pan tu co-pan tu co? Sposoby-sposoby? Złodziejskie! To nie pański samochód, nie-nie-nie! Nie pozwolę! Kluczyki-kluczyki, skąd pan-pan-pan posiada? Bezprawnie-bezprawnie!
   Jacek prawdopodobnie odpowiedział, że dostał od właścicielki.
   - Gdzież ona-gdzież ona? Moja kuzynka? Proszę-proszę, razem do niej pojedziemy, razem-razem!
   Jacek wydostał się z objęć Zygmusia z jakąś podejrzaną łatwością. Uznałam, że sprawa jest beznadziejna, opuściłam jego samochód i udałam się ku nim. Zygmuś ponownie usiłował uwięzić przeciwnika w ramionach, ale źle mu to wyszło. Zdaje się, że Jacek trenował dżudo i karate.
   - No-no-no! Proszę-proszę! Nie pozwolę! Poczekamy-poczekamy, aż moja kuzynka przyjdzie...!
   - Już przyszłam, jestem - powiedziałam z rezygnacją. - Dajże spokój, wysłałam go, żeby mi podprowadził samochód, bo skręciłam kostkę, drobiazg...
   Cholera z kostką, Zygmuś porzucił Jacka i chwycił mnie za nogę, o mało nie wywinęłam artystycznego orła. Pozwoliłam mu obmacać całą stopę, autorytatywnie stwierdził, że nic mi nie jest, nic-nic-nic, miał zupełną rację, rzeczywiście nic mi nie było, wydarłam mu nogę z rąk i elegancko przedstawiłam go Jackowi. Nieporozumienie obaj uznali za niebyłe, przywitali się grzecznie.
   Jacek miał tyle rozumu, że wymienił samo nazwisko, unikając imienia, za co Panu Bogu podziękowałam, ale Zygmusia nie zdołałam się pozbyć aż do kolacji. Przy jego boku odnalazłam dziewczynę w Pelikanie, miała na imię Marzena, przy jego boku dopadłam sierżanta, który oddał mi torbę z kradzionymi przedmiotami, i przy jego boku byłam zmuszona owe złodziejskie łupy podrzucać. Pomijając już wszystko inne, przez cały czas udzielał mi rad i pouczeń, jak powinnam prowadzić samochód i którędy jechać, na marginesie zaś należy zauważyć, że Zygmuś nigdy nie zdołał zrobić prawa jazdy. Prawdopodobnie nawet stalowe nerwy instruktorów nie zdołały wytrzymać jego wszechwiedzy.
   
   * * *
   
   Kiedy zapadł wieczór, nie byłam już zdolna do niczego.
   - Parę drobiazgów załatwiłem - powiadomił mnie sierżant nazajutrz, kiedy udało mi się dopaść go we wczesnej poobiedniej porze. - Udało się nieźle.
   Jacek przyjechał pół godziny wcześniej i od razu udał się do Pelikana, twierdząc, że ten Kołodziej stanowi istną kopalnię złota. Nie dałabym głowy za to, że tylko Kołodziej...
   - No? - spytałam chciwie, acz mało precyzyjnie. Sierżant wsiadł do samochodu i promieniując skrywaną dumą pogrzebał w raportówce. Wydłubał z niej podobizny mnóstwa różnych odcisków palców. W takim powiększeniu nawet ja sama gołym okiem zdołałam dostrzec różnice między nimi.
   - Te wypożyczone rzeczy były doskonałe - pochwalił mnie. - Odpadł kelner, sprzątaczki, Kołodziej, denat no i pani. Mówiłem, że mam kumpla w laboratorium, dosłownie przed chwilą przysłał mi te zdjęcia. Dwa zostają niewiadome, jedno z tych dwóch to powinien być podejrzany, faktycznie macał wszystko, o, te pochodzą z krzesła, ten jeden z wazonika, te z baru, to z serwetek, więc to chyba on. Dziwna rzecz, ale z krzesła najlepsze, łapał i przyciskał.
   - Jest syn denata - powiedziałam z przejęciem. - Dajmy mu to, niech szuka w Warszawie i porównuje!
   - Bardzo dobry pomysł. On coś wie, ten syn...? Nie, zaraz, jest druga sprawa, mam nazwisko tego gościa, za którym pani latała rano, numer samochodu prawdziwy, właściciel niejaki Andrzej Dębik z Wołomina pod Warszawą.
   - Nie znam - powiedziałam niecierpliwie, bo sierżant pytająco zawiesił głos.
   - Nie szkodzi. Przyjechał na wczasy, mieszka prywatnie, wykroczeń żadnych nie popełnia. No i po trzecie, możliwe, że trafiłem na tego roztrzepanego.
   Tym mnie ustrzelił rzetelnie. Poczułam, że z przejęcia dostaję wypieków.
   - No...! - wrzasnęłam zduszonym szeptem. 
   Sierżant, spęczniały dumą, chętnie udzielił odpowiedzi na to znów niezbyt precyzyjne pytanie.
   - A otóż to wcale nie było takie strasznie skomplikowane. Wie się na ogół, gdzie nie ma miejsca, czy to w pensjonacie, czy u ludzi, i wie się, gdzie jest. Popytać, czy jaki gość nie przyjechał na krótko, nie żeby zaraz robić przesłuchanie, tylko tak sobie, uczepić się czego innego, śmieci albo co. I zawsze coś z tego wyjdzie.
   - I co wyszło? Zdobył pan może nazwisko?
   - Nazwisko i adres to tutaj niektóre osoby same wolą sobie zapisać z dowodu, na wszelki wypadek. Złodziej szyldu na twarzy nie nosi, a wie pani, że ludzie tu często bursztyn w domu trzymają, a bywa, że i pieniądze. Na jednego takiego się nadziałem.
   - I jak się nazywał?
   - Imię Henryk, to pewne, a nazwisko Szangiet albo Szmagot, albo może nawet Szampor, baba cholerna niewyraźnie zapisała.
   - Ej że, to by się zgadzało! - podchwyciłam żywo. - Ten zezowaty Kołodziej mówił, że coś jakby Szmergiel!
   - Z zapisku wynikało, że może być i Szmagier.
   - Machał rękami?
   - Nikt niczego takiego nie zauważył, ale z drugiej strony krótko go oglądali, bo jednego dnia wieczorem przyjechał, a drugiego po południu wyjechał. Dlatego głowy za niego nie dam i szukam dalej.
   - Odciski palców...?
   - Wziąłem z jego pokoju, posprzątane wcale nie było, bo w tym rzecz, że gospodyni flądra niemożliwa i wcale nie sprząta, przez to właśnie nikt tam się nie pcha w pierwszej kolejności i są wolne miejsca. Dzisiaj wziąłem, zabezpieczyłem i jeszcze nie zdążyłem porównać. Ja, powiem pani, mogę się nie znać, tu fachowca potrzeba...
   - A jakby odesłać do laboratorium...?
   - Odeślę. Już dzwoniłem, obsobaczyli mnie przez telefon jak rybie padło, ale kumpel uratował sytuację. Przede wszystkim trzeba sprawdzić, czy to pasuje do krzesła w Pelikanie.
   Uświadomiłam sobie nagle nikły upływ czasu i ogarnął mnie podziw.
   - Na litość boską, kiedy pan to wszystko zdążył?! Sam jeden...?!
   - Kto powiedział, że sam jeden? Pani myśli, że wszystkim innym to całe świństwo tak się strasznie podoba? Nawet w prokuraturze nie same śmierdziele siedzą... Paru chłopaków mi pomaga, tak przy okazji, prywatnie. Co im szkodzi popatrzeć albo zadać pytanie? Chociaż wszyscy wiedzą, że był taki, co się pchał w dochodzenie i miał potem uroczysty pogrzeb... Znaczy nie tak, nie to chciałem powiedzieć... Jak dotąd, mamy jednego, co tak przyjechał i wyjechał z dnia na dzień. Sam. Bo takich, co przyjeżdżają i zabierają żonę i dzieci, to przytrafia się dużo. Może się jeszcze znaleźć i drugi, ale na razie jest ten jeden.
   - Ten Szmergiel...?
   - No tak jakby...
   - A adres...?
   - O, żadne takie. Adres to już ona sobie zapisała tak, że tego żadna ludzka siła nie odczyta. Nawet nie próbowałem, bo już pierwsza litera ulicy może być każda. Tyle że Warszawa.
   Pieczołowicie schowałam podobizny owych palców, żeby je oddać Jackowi. Przypomniałam sobie o Bodziu i przekazałam sierżantowi kartkę z wypracowaniem. Przeczytał na poczekaniu.
   - Przypadkiem widziałem tu paru brodatych facetów z torbami, ale nic mi nie przyszło do głowy - rzekł z niezadowoleniem. - Chociaż i tak bym ich przecież nie łapał... No, ale może udałoby się odbadać tego drugiego... No nic, czekam teraz na odpowiedź z Warszawy, bo... tego... No, nie wiem, czy pani mówiłem, w Głównej mam kogoś znajomego prywatnie... Sama pani rozumie...
   Rozumiałam doskonale, bo też miałam tam kogoś znajomego prywatnie.
   - Odebrali mu torbę i niedźwiedzia - rozważał sierżant, porzuciwszy temat kumoterstwa. - Coś mi się widzi, że ten niewypał z łodzią nieźle im zamieszał. To był dobry pomysł, teraz muszą wykombinować jaką nową sztukę i może połapiemy się, o co im chodzi, bo tak naprawdę, to powiem pani, że ja w ten cały przemyt nie wierzę. Tu jakiś inny szwindel biega.
   Zainteresował mnie ten pogląd ogromnie. Odezwało mi się drugie dno, przeczuwane prawie od początku, z tym że przestałam być pewna, czego dotyczy, Gawła czy Bodzia.
   - Ja o szóstej kończę - powiedział sierżant. -Jeszcze mi trochę czasu będzie potrzebne, bo spróbuję sam do czegoś dojść. Mam na myśli tę całą daktyloskopię, o siódmej, powiedzmy... Może mi się uda, a pani do tej chwili zaczeka.
   Wyraziłam na to zgodę z wielkim zapałem i jeszcze większą nadzieją, po czym ustaliłam spotkanie z Jackiem. Byłam zdania, że powinni się zetknąć bezpośrednio, chociaż za skarby świata nie umiałabym powiedzieć, co z tego spotkania ma wyniknąć, miałam tylko mgliste wrażenie, że za rolę pośrednika Oskara nie dostanę.
   Ledwo sierżant wysiadł, ujrzałam Zygmusia, który demonstracyjnie spacerował mi przed maską. Coś, co poczułam w sobie, to był bez wątpienia szlag. Musiałam natychmiast znaleźć Jacka, nie wiedziałam, co się dzieje z Bodziem, jeszcze mi tylko Zygmusia brakowało!
   Zygmuś wsiadł. Zalęgła się we mnie nieprzeparta potrzeba wykonania jakiejś porządnej katastrofy, ale zdołałam ją przytłumić, chyba cudem. Zygmuś porzucił tematy uboczne i zajął się sobą.
   - Mimo tego nawału-nawału zajęć, znalazłaś chyba czas na czytanie? Wyrobiłaś sobie zdanie-zdanie? Masz jakieś pomysły? To należy zacząć już-już!
   Przez chwilę nie miałam bladego pojęcia, o co mu chodzi. Przypomniałam sobie z rozpaczliwym wysiłkiem.
   - Tak - powiedziałam. - Nie. Sam widzisz, że tu nie ma warunków, przynajmniej w tej chwili. Wszyscy mają do mnie interesy, chyba rozumiesz, że mnie to rozprasza...
   Urwałam nagle, bo przyszło mi do głowy, że jeśli nie podejmę jakiejś decyzji tutaj, będę musiała wieźć cały ten Zygmusiowy chłam do Warszawy, a potem umawiać się z nim, żeby sobie zabrał z powrotem do Bydgoszczy, bo na całe szczęście mieszkał w Bydgoszczy. Myśl o telefonach, po dwadzieścia dziennie, od świtu do nocy, przeraziła mnie ostatecznie. Dość gwałtownie skorygowałam wypowiedź.
   - Ledwo mi się udało przeczytać początek. Od razu ci powiem, że będą kłopoty, wszyscy się boją tekstów wysokiego lotu. Nie ma sensu nic z tym robić, dopóki się nie znajdzie odważny wydawca albo producent. Zorientuję się i dam ci znać.
   Zygmuś najpierw zażądał, żebym najbliższą noc poświęciła lekturze, a potem zaniepokoił się o swoje płody ducha. W tym całym zamieszaniu, które tu stwarzam, mogłabym na przykład zgubić jedną kartkę. Zganiłam go za brak kopii, przewałkować tekst na ksero żadna sztuka. Zygmuś okazał skruchę, rzeczywiście, zaniedbał sam siebie, i w tym momencie strzelił we mnie pomysł. Zawróciłam ku domowi.
   - Zrobisz to natychmiast - rozkazałam surowo. - Tekst w jednym egzemplarzu to nie są śmichy-chichy!
   Zmarnowałam całe dziesięć minut, ale ulga, jaką sprawiło mi pozbycie się Zygmusiowej makulatury, warta była dziesięciu godzin. Makulatury tak, Zygmusia nie. Chciałabym widzieć fachowca, który prowadzi dochodzenie z uczepioną do wszystkiego pijawką.
   Samochód Jacka stał na parkingu przed Pelikanem.
   - Zaczekaj tutaj, nie będę zamykać - poleciłam Zygmusiowi, przerywając jego gadanie, pełna obaw, że zacznie mi włączać i wyłączać wszystko, co mu pod rękę wpadnie, ale nie widziałam innego wyjścia.
   Jacka znalazłam w recepcji, wyszedł za mną.
   - wietna dziewczyna - oznajmił bez żadnego wewnętrznego oporu. - Musimy pogadać, wybierałem się właśnie do pani...
   - Pozbędę się Zygmusia, nawet gdybym go miała udusić - zapowiedziałam stanowczo. - O siódmej jesteś umówiony z sierżantem. Masz tu klucz od mojego pokoju...
   W tym momencie nastąpił prawie cud, za pensjonatem ukazał się Bodzio. Maszerował ku morzu zdecydowanym krokiem. Dokonałam oceny sytuacji i błyskawicznie wydałam wyrok, Jacek tej całej sarabandzie nie zawinił w najmniejszym stopniu, Bodzio owszem, żaden z nich nie zasługiwał na Zygmusia, ale jeśli już, to raczej Bodzio. Zygmuś zresztą zauważył go również.
   - A otóż-otóż, pan Jacek! - zawołał radośnie, wysiadając. - Pozwolisz, że skorzystam, okazja-okazja!
   Pozwoliłam ochoczo, Zygmuś popędził za Bodziem, Jacek zachował zimną krew, na własne imię nawet nie drgnął.
   - Jazda! - zarządziłam gorączkowo i wsiadłam do samochodu, omal nie wyrywając sobie drzwiczek.
   Obrzuciłam wnętrze bacznym spojrzeniem, Zygmuś, chwalić Boga, nie zrobił nic, poza tym, że włączył mi ogrzewanie i zaciągnął ręczny hamulec. Zniweczyłam jedno i drugie. W trzy minuty znalazłam się pod domem. Jacek uzupełnił informacje. Seweryna Wierzchowickiego Marzena zauważyła, bo rzucał się w oczy rodzajem urody. Stwierdziła bezlitośnie, że leci na niego zarówno moja Wydra, jak i dwie inne facetki, możliwe, że przeszkadzały mu podobnie, jak mnie Zygmuś. Zezowaty Kołodziej był poza podejrzeniami, odbył rozmowę telefoniczną, którą podsłuchała prawie przypadkiem, martwił się śmiercią Gawła szczerze i uczciwie, nie tylko martwił, był wściekły i coś usiłował odkręcać. Jacek pojmował sedno rzeczy, uniewinnił go definitywnie.
   - Coraz więcej rozumiem - powiedział posępnie. - Niepotrzebnie ojciec robił sobie dowcipy na tle ujawniania swojej wiedzy. Coś wywęszył w tej diamentowej aferze, jeszcze nie wiem co, ale chyba mogłoby to oderwać od koryta parę świń, co ja mówię, świnia to szlachetne zwierzę, mendy powiedzmy, o szlachetności mend nic nie słyszałem, pani wybaczy wyrażenie.
   - Wybaczę. Chętnie.
   - No więc ojciec wyłapał jakiś punkt zapalny. W jego rzeczach znalazłem takie coś...
   Wyciągnął portfel, pogrzebał w nim i znalazł małą karteczkę.
   - Coś takiego sobie narysował. Zgadnie pani, co to jest?
   Przyjrzałam się. Parę nieforemnych prostokątów, a obok nich jakby znaki drogowe i małe strzałki z liczbami.
   - I co to jest?
   - Nie mam pojęcia. Ale dla rozrywki ojciec tego nie stworzył, to powinno coś znaczyć.
   Podjęłam decyzję w jednej chwili.
   - Nie wiem, czy w tej Krynicy Morskiej istnieje kserograf, pewnie tak, ale nie będę go szukać. Dawaj to, wykonam szybowiec.
   Znalazłam kawałek papieru maszynowego, przyłożyłam do szyby, kazałam Jackowi trzymać okno, żeby się nie kiwało, i na poczekaniu przerysowałam twórczość Gawła. Potrzebnie czy nie, nie miało to znaczenia, nie była to przesadnie ciężka praca.
   - Wygląda to tak, jakby ktoś, kto nie umie rysować, zrobił plan domku - zauważyłam krytycznie. - No, dosyć dużego. Zgubił się trochę w pomieszczeniach.
   - Domku, mówi pani...? Ojciec nie umiał rysować. Domku... Ciekawe.
   - Nie upieram się przy tym. Czekaj, bo nie zdążyłam ci powiedzieć, że sierżant chyba dopadł rozlatanego...
   O siódmej sierżant z Jackiem przyjrzeli się sobie wzajemnie i żaden nie okazał abominacji. Sierżant promieniał jeszcze bardziej niż po obiedzie.
   - Porównałem - oznajmił z niebotyczną satysfakcją, rozkładając na stole liczne zdjęcia z czarnymi zmazami. - A otóż coś mi tu pasuje do krzesła, niech państwo sami zobaczą, przez lupę, inaczej nie da rady. Prawie na sto procent to jest ten sam facet, ten Szmermel, czy jak mu tam. Teraz go tylko znaleźć, adresu nie mamy...
   - Ale ja chyba wiem, gdzie szukać - przerwał żywo Jacek. - I nawet nazwisko nie jest mi obce. Polaroidem pan robił?
   - Polaroidem, bo najszybciej. Pożyczyłem, będę musiał zapłacić za klisze. One drogie, dlatego tylko parę sztuk, wybrałem najwyraźniejsze.
   - Jak to, nie mówiła pani tego?! - zwrócił się do mnie Jacek z oburzeniem. - Za nic pan nie będzie płacił, co pan, chory? Całe śledztwo na mój koszt!
   Sierżant oderwał wzrok od swego dzieła i przyjrzał mu się z uwagą.
   - A proszę bardzo. Ja tam przekorny nie jestem. Ale powiem panu, że to tutaj zrobiłem dla własnej przyjemności.
   - No to co? Ja panu przyjemności nie żałuję. Jeszcze by się przydał ten Wierzchowicki, niechbym sprawdził, gdzie on tam się pęta.
   Seweryn Wierzchowicki załatwiony został od razu. Walizeczkę śledczą sierżant nosił przy sobie, bez mała jak Zygmuś swoją walizkę, nic zatem nie stało na przeszkodzie, żeby skoczyć do Pelikana. Seweryn siedział w kawiarni, na mnie spadł obowiązek pilnowania, czy się przypadkiem nie ruszy, sierżant zaś wdarł się do jego pokoju. Narzędzie, którym otworzył sobie drzwi, starannie przed nami ukrył.
   - Już i tak popełniam same wykroczenia służbowe - rzekł w drodze powrotnej. - Jedno mniej, jedno więcej, nie robi różnicy. Gorzej, że mi proszek zaczyna wychodzić, na tych dwóch musiałem zużyć dosyć dużo, bo nie wiedziałem, gdzie szukać. Ten Szampor to wszędzie, ale taki Wierzchowicki, zdawałoby się, własnej wody kolońskiej musi używać, nie? A tymczasem najpiękniejsze, wszystkie palce jak na zamówienie były na parapecie za oknem. To blacha. Musiał się wychylać i wyglądać...
   Sierżant rozgadał się, spęczniały sukcesem, musiał widocznie dać ujście emocjom i spragniony był aprobaty społeczeństwa. Ani Jacek, ani ja nie zamierzaliśmy mu jej skąpić.
   - A w ogóle ja się mogę kształcić - dodał jeszcze zuchwale i z zaciętością. - W czasie wolnym mam prawo robić, co chcę, mogę nawet mieć kota. Powiedzmy, że czepiam się tych odcisków dla nabrania wprawy, tak sobie, zdobywam doświadczenie. A może będzie okazja, odznaczę się i dostanę awans? Idiota, na przykład, jestem i wierzę w takie rzeczy. Mogę to nawet wyjaśnić na piśmie, gdyby się ktoś przy... tego... no... ostatecznie, w strzelaniu też się ćwiczę. Całkiem legalnie i oficjalnie, chociaż rzadko, bo brakuje naboi. Ale jest to dobrze widziane.
   Jego demoralizacja najwyraźniej w świecie postępowała szybkim krokiem, być może pod naszym wpływem. Jacek obiecał dostarczyć zapas rozmaitych proszków, służących daktyloskopii, i przez chwilę dyskutowali, jaki będzie najlepszy. Wetknął mi telefon komórkowy, upierając się, że powinnam go mieć na wszelki wypadek. W prywatnym śledztwie pojawiał się wyraźny postęp...
   
   * * *
   
   Bodzia, po powrocie do domu, zastałam u siebie. Drogę przez okno zaczynał traktować jak osobistą ścieżkę zdrowia. Ucieszyłam się na jego widok, bo niepokoił mnie brak informacji z ostatniej chwili.
   - Dobrze, że jesteś. Widziałam, jak oddawałeś niedźwiedzia, ale nie wiem, co dalej. Poza tym lęgną się problemy. Co pijemy, kawę, herbatę, piwo?
   - Najwłaściwszy może byłby zajzajer, ale niech będzie piwo - zadecydował Bodzio. - Może nabiorę trzeźwego stosunku do sprawy, bo na razie jestem ogłuszony. Ten pani kuzyn to twardy zawodnik, ale tym razem udało mi się załatwić go łącznością. Zdaje się, że teoretycznie zrobiłem parę wynalazków, ciężko mu było dojść do słowa, a mnie zaschło w gardle. Potem uzupełniał moje pomysły i od tego tak się czuję, jakbym już zwariował.
   - Nie dziwię ci się. Dajmy spokój Zygmusiowi i niech go piorun strzeli...
   - Nie, dlaczego? - przerwał Bodzio, nagle rozweselony. - Przydał się, załatwił nam przeciwnika odmownie. Tyle mojej pociechy, że ubaw miałem na sto fajerek.
   Przydusiłam w sobie mętlik śledczy i zainteresowałam się, jakiego też dzieła Zygmuś zdołał dokonać. Bodzio opowiedział chętnie.
   Szli sobie wolnym krokiem w ogólnym celu znalezienia mnie, bo przy tym Zygmuś bardzo się upierał, kiedy wyprzedził ich jakiś facet, idący znacznie szybciej. Gmerał w kieszeni tak niezręcznie, że zgubił banknot, pięćdziesiąt tysięcy, złożony w kostkę. Banknot upadł po stronie Bodzia, prawie pod jego nogami, i jasne było, że Bodzio ma go podnieść. Facetem był znajomy, ten brodaty, który w dodatku, przechodząc, gniewnie błysnął okiem. Nic z jego podstępnej machinacji nie wyszło, radykalnie uniemożliwił ją Zygmuś. Rzucił się na zdobycz skokiem pantery, odepchnął Bodzia, omal go nie przewrócił, dogonił brodatego wyciągniętym kłusem i wetknął mu zgubę. Po drodze, mimo tempa, zdążył banknot rozłożyć.
   - Tu nawet karteczka-karteczka! - wykrzykiwał z naganą. - Razem pan zgubił, ważne-ważne, z pewnością! Niech pan razem nie składa, nie-nie, jeśli można radzić, to wielka-wielka strata!
   Brodaty zdobył się na grzeczne podziękowanie i oddalił prawie galopem, bo widać było, że inaczej Zygmuś pouczeń nie zakończy. Jeszcze później długo o nim gadał, eksponując ze zgorszeniem lekkomyślność osobnika.
   Z wielką uciechą pomyślałam, że nareszcie Zygmuś do czegoś się przydał, i nie zaświtał mi nawet cień przeczucia, jak bardzo przyda się w najbliższej przyszłości. Jasnowidzenia jakoś mnie omijały.
   Bodzio rozważał kwestię, snując przypuszczenia.
   - Ta łajba ich nieźle ustrzeliła i tak mi się widzi, że nie mieli pomysłu. W tej zamienionej torbie, wie pani, przy autobusie...
   - Wiem. Pamiętam.
   - No więc znalazłem w niej tylko komunikat, że mam trwać w pogotowiu, a szczegółowe instrukcje później. No to szczegółowe instrukcje zdobył pani kuzyn, teraz nie wiedzą, gdzie jestem, bo do pani zakradłem się metodą indiańską, tu jest dobry teren. Pewno mi to jakoś podrzucą do domu, a jak nie, to dopiero jutro w Leśniczówce, i jest chwila spokoju.
   - Dla kogo spokoju, dla kogo nie - mruknęłam ponuro. - Daj tego piwa, ciepłe nie ciepłe, niech je szlag trafi. Twój boss mnie gryzie, nie miałam czasu i zaniedbałam go.
   - Już nie - przerwał Bodzio natychmiast. - Już nie musi pani gryźć. Odbadałem palanta!
   Przejęłam się i zażądałam porządnego sprawozdania. Nie było długie.
   - Z godzinkę posiedziałem w zaroślach naprzeciwko i doczekałem się. Przylazł, popatrzyłem, fakt, to był on i mieszka u Plastyków w ostatnim oknie. Wszystko się zgadza, niedźwiedzia ta facetka miała od niego. Nie rozumiem, co prawda, dlaczego jej dał...
   - Już się nad tym zastanawiałam. Primo, był pusty, bez farszu, a secundo, nawet gdyby miał w sobie narkotyki, przecież go zębami nie szarpała! Mogła trzymać do upojenia bez szkody dla zdrowia. Potem jej odebrał...
   Przypomniałam sobie sytuację przy stoliku. Seweryn siedział obok...
   - Już myślałam, że niepotrzebnie się czepiam tego Wierzchowickiego - powiedziałam gniewnie. - Oświadczył mi się w dzieciństwie, no i co z tego, nie był to chyba dowód skłonności przestępczych? Ale teraz widzę, to znaczy dowiedziałam się, że czepianie nie było takie głupie, on też tkwi w wielkim szwindlu.
   Z kolei Bodzio zażądał relacji. Przekazałam mu wszystkie informacje od Jacka i sprawiłam przyjemność wieścią, że już nie musi szukać rozmachanego. Bodzio z kolei wysunął supozycję, że Seweryn, podobno jakoby kontroler, pilnuje także interesu narkotycznego. Nie było to wykluczone. Z drugiej strony równie dobrze mógł spędzać nad morzem zwyczajny urlop i nie pilnować niczego.
   - Ktoś umysłowo rozwinięty powinien to wszystko porządnie przemyśleć - zawyrokowałam. - Nie wiem jak ty, ale ja się nie czuję na siłach. Będę cię pilnować, a co do reszty, poczekam na następne odkrycia Jacka...
   
   * * *
   
   Bez względu na to, gdzie człowiek patrzy, zawsze coś widzi.
   Mogłam zobaczyć scenę małżeńską na plaży bliżej Neptuna, w której to scenie prawowita małżonka w eleganckiej letniej sukni i wietnamskim kapeluszu usiłowała walić zamkniętym parasolem plażowym na zmianę to męża, to rywalkę, oboje w skąpej, kąpielowej odzieży. Z racji tłoku trafiła niezmiernie kudłatego kurdupla, który, zamiast oderwać się od przeciwnika, zaczął jej wyrywać ten parasol. W batalię wmieszała się wielka i gruba baba, której w czasie zmagań sypano piasek do musu truskawkowego. Mąż i rywalka schronili się w morskich falach, zionąca zemstą żona zaś chwyciła ich odzienie i odbiegła, co, w aspekcie odwetu, nawet miało swój sens. Scenie z wielką uciechą przyglądała się Kasia, jedna z moich znajomych. Relację złożyła mi szczegółową.
   Mogłam zobaczyć, jak jakieś dziecko wyciągnęło ze spokojnej wody wielką i już dość dawno zdechłą rybę, przyniosło ją rodzicom i ulokowało tatusiowi na plecach. Zarówno dotyk, jak i woń spowodowały, że tatuś poderwał się jak rażony prądem, ryba poleciała o ładne parę metrów dalej i natychmiast poślizgnął się na niej biegnący plażą truchtacz w zaawansowanym wieku. Usiadł z impetem, rybą zaś z radosnym krzykiem zajęło się troje innych dzieci. Coraz liczniejsze krzyki słyszałam z oddali, a wydarzenie opisał mi znajomy księgowy z wydawnictwa.
   Mogłam obejrzeć sobie zażartą walkę dwóch facetów o względy jednej damy, przy czym jako broń służyła wyjątkowo twardo nadmuchana piłka do siatkówki. Piłka z potężną siłą trafiła prosto w żołądek przebierającą się właśnie pod narzuconym prześcieradłem korpulentną piękność, prześcieradło zleciało, piękność zaś zaprezentowała wdzięki bez osłony, co na krótką chwilę wszystkim wydało się interesujące. Opowiedziała mi o tym niejaka Danka, z którą dawno temu pracowałam.
   Mogłam ujrzeć także inne dziecko, które w wielkim skupieniu niosło foliową torbę, wypełnioną trzema meduzami i morską wodą. Po drodze torba mu pękła i cała zawartość chlupnęła dokładnie w środek posiłku, rozłożonego na obrusie, obok obozowiska jakiejś licznej grupy rodzinno-towarzyskiej, w wieku od zera do stu lat. Grupa okazała żywe niezadowolenie, a oglądała to widowisko kolejna znajoma osoba, Agata, córka mojej przyjaciółki, Bożenki. Działalność rozmaitych dzieci interesowała ją w wysokim stopniu, bo sama była z trojgiem.
   Wszystko to mogłam zobaczyć na własne oczy, znajdując się gdziekolwiek i patrząc byle gdzie. Tymczasem zobaczyłam zupełnie co innego.
   Pracy śledczej oddałam się od rana. Wyczekałam pod Plastykami, aż bułowaty boss opuści swój pokój, weszłam do środka, sprawdziłam numer i opowiedziałam w recepcji rzewną historię, jak to spotkałam znajomego, którego nazwiska i imienia za skarby świata nie mogę sobie przypomnieć. Nie sposób do znajomego człowieka nie zwracać się nijak, on do mnie familiarnie, a ja proszę pana, nie wypada, wręcz obraźliwe. Jezus Mario, niech mi pomogą!
   Osoba w recepcji zachichotała życzliwie i spełniła moją prośbę. Bertel niejaki, Stanisław Bertel.
   Z nazwiska bossa nic mi nie przyszło, poszukałam zatem sierżanta i przekazałam mu informację. Pod byle jakim pretekstem mógł się o nim czegoś dowiedzieć, w spisie gości podejrzałam, że facet pochodzi z Warszawy. Przypomniałam mu delikatnie, że policja posiada możliwości niedostępne prywatnej jednostce.
   Następnie zgłupiałam do tego stopnia, że udałam się na plażę.
   Upał rósł i osiągał swoje szczyty. Rzadko nad Bałtykiem przytrafia się taki tropik, coś podobnego już kiedyś przeżyłam i majaczyło mi, że lada chwila stracę ludzkie cechy, przede wszystkim powinnam się ochłodzić. Najlepiej w wodzie, natychmiast!
   Półprzytomna z gorąca wylazłam na brzeg i rozejrzałam się dookoła. Wściekły tłok napełnił mnie odrazą większą niż kiedykolwiek. Połowa moich wszystkich zmysłów zajęta była unikaniem Zygmusia, wzrok, słuch, węch... no nie, bez węchu, Zygmuś nie śmierdział... reszta usiłowała znaleźć jakieś mniej zaludnione miejsce. W morzu szalało kłębowisko dzieci, na piasku człowiek leżał koło człowieka, cała Mierzeja wyległa na plażę, gąszcz ludzki ciągnął się w obie strony jak okiem sięgnąć. Odrzuciło mnie, zawróciłam. Nie myśląc nawet o Bodziu, postanowiłam jechać do Leśniczówki, bo tam jednak było zdecydowanie luźniej.
   Zawracając, ujrzałam wysokiego, brodatego, szczupłego faceta, który wielkimi skokami przebiegał wśród leżących. Zatrzymałam się i patrzyłam na niego przez chwilę, bo zaciekawiło mnie, czy wlezie komuś na głowę, jednak nie, skakał zręcznie i trafiał w wolne kawałki piasku, co mnie zdumiało i w pewnym stopniu rozczarowało. Miałam nadzieję na dużą rozrywkę.
   Doskakał tak aż do wydmy tuż obok przejścia i padł na piasek, cudem chyba znajdując odrobinę wolnego miejsca i nie trafiając w osobnika, który leżał sobie spokojnie plecami do góry, z głową i ramionami ukrytymi pod wielką chustką. Usiadł prawie na chustce, twarzą do morza, łokciami wsparty o kawał wielkiego pnia, wyrzuconego w zimie przez jakiś sztorm. Pień, można powiedzieć, znałam osobiście, bo byłam tam bardzo wczesną wiosną. Miał go za plecami.
   Znajdowałam się tuż nad nimi. Niosłam torbę, materac, sandały i zdjętą już z siebie kieckę, w połowie nadmuchany materac był przeraźliwie niewygodny, torba ciężka, miałam w niej wszystko, a oprócz tego książkę, termos, plażowe kosmetyki i mnóstwo innego śmiecia, sandały wymykały mi się z rąk, jeden zgubiłam, odbił się od nadmuchanego kawałka materaca i poleciał w dół. Zatrzymał się na owym znajomym pniu, z drugiej strony. Zeszłam po niego, wściekła, i schyliłam się tuż nad facetami.
   Nie mogli rozmawiać szeptem, chyba że wprost do ucha, bo z jednej strony grało czyjeś radio, a z drugiej darły się dzieci. Wprost do ucha odpadało, robili wrażenie, że się nie znają, mówili głośno w przestrzeń.
   - ...a jak wyżyje? - powiedział siedzący.
   - Prędzej zdechnie uszkodzony niż żywy - padła odpowiedź spod chustki. - Spływaj!
   Siedzący podniósł się i odbiegł w skokach, równie zręcznie jak poprzednio. Na mnie nawet nie spojrzał, w ogóle mnie nie zauważył, nie było w tym nic dziwnego, zlazłam delikatnie i nie grałam na trąbie. Zabrałam sandał, ruszyłam w górę, ale zanim przekroczyłam wydmy, obejrzałam się bez wyraźnego powodu. Ten leżący już też siedział i wycierał sobie chustką całą twarz, skutecznie zasłaniając ją przed ludzkim okiem.
   Ta chustka chyba miała znaczenie zasadnicze, ponieważ każdego gnębi własny szmergiel.
   Zła, spragniona wejścia do wody, niecierpliwie zajęta myślą o Leśniczówce, blisko parkingu zatrzymałam się nagle. Przez upał i wściekłość przebiło się jakieś wrażenie. Coś mi się wydało nie tak, nie mogłam sobie uświadomić co, ale jakieś zjawisko obudziło nie tyle może niepokój, ile zaskoczenie. Zaczęłam sobie przypominać oglądaną przed chwilą scenę, szczegół po szczególe, nie szło mi to najlepiej. Przy deptaku stała ławka, usiadłam na niej, żeby się nie rozpraszać ruchem, i straciłam z oczu świat.
   Upłynęło co najmniej parę minut, zanim pojęłam, o co mi chodzi. Otóż brodaty facet skakał w biegu jak osiemnastoletni chłopak, wczesna młodość biegła razem z nim. Tymczasem, kiedy się zbliżył, kiedy zobaczyłam jego twarz, okazało się, że musiał mieć ze czterdzieści, może i młodość, ale już nie wczesna. Stanowiło to kontrast, uderzyło mnie w którąś komórkę urządzenia pod ciemieniem. Zrozumiałam, uspokoiłam się i podniosłam głowę.
   Przede mną przechodził deptakiem, od morza do lądu, osobnik, który przedtem leżał na brzuchu i rozmawiał z tym skaczącym. Miał spodnie i koszulę, także ciemne okulary, i stwierdziłam jego tożsamość wyłącznie po chustce, którą niósł w ręku. Za duża była, żeby ją wepchnąć do kieszeni. Rozpoznanie czegoś, co stanowi świetne zestawienie kolorystyczne, nigdy w życiu nie stwarzało mi najmniejszych trudności, przeciwnie, stanowiło właśnie moje prywatne hobby, chustka zaś była w kolorach złamanego beżu z akcentami w barwie cynobru i stanowiła arcydzieło. Prawdopodobnie już na pierwszy rzut oka zdążyłam pomyśleć coś o nietypowości, wszystko na tej plaży było przeraźliwie pstrokate, wściekle czerwone, jadowicie zielone, dziko żółte, wystrzałowo błękitne, różowe i fioletowe w odcieniu, od którego zęby bolały, ta chustka, spokojna i stonowana, a zarazem efektowna, przynosiła ulgę bez granic.
   Rozpoznałam zatem faceta, najpierw po chustce, a potem z twarzy. Okularami mógł się wypchać.
   Siedziałam jak fragment ławki dosyć długo. Potem coś mi się zrobiło w sobie. Bez najmniejszych wątpliwości rozpoznałam cholernego bossa, zidentyfikowanego dziś rano.
   Na własne uszy usłyszałam, jak przed chwilą powiedział, że uszkodzony prędzej zdechnie...
   I powiedział to do wysokiego, szczupłego, brodatego...
   Jezus kochany, Bodzio...!!!
   
   * * *
   
   Co przeżyłam, to moje.
   Bodzia, ku własnej, niebotycznej uldze, znalazłam żywego i w dobrym stanie na dworcu autobusowym. Rozluźniłam szczęki, okazało się bowiem, że przedtem miotałam się po całej Krynicy Morskiej ze ściśle zaciśniętymi zębami. Spodziewałam się raczej jego zwłok, nie wiedziałam tylko, gdzie powinnam ich szukać.
   Bodzio przejął się średnio.
   - I myśli pani, że na mnie się czają? - spytał z niedowierzaniem. - Przecież te kombinacje jeszcze im nie wyszły?
   - Może to jest pieśń przyszłości. Kombinacje wyjdą, a zaraz potem ciebie się załatwi. Nie denerwuj się, zamierzam do tego nie dopuścić, nie wiem jak, nie będziesz przecież chodził w zbroi! Na wszelki wypadek nic nie jedz i nie pij w ich towarzystwie!
   - Jak na razie, to na posiłki mnie nie zapraszają. Co do zbroi, to może i niezła myśl, gdzie jest najbliższe muzeum? Bo nie znam innego źródła... Jeść i pić nie muszę, w razie czego potrącę szklankę i niech się wyleje, na wszystkich kryminalnych filmach to jest najlepszy sposób.
   - Prosiłam, żebyś mnie nie denerwował, bo ci powiem, co o tobie myślę w prostych, budowlanych słowach...!
   #- Proszę, proszę! - zachęcił mnie Bodzio z żywym zainteresowaniem.
   Chyba przez chwilę pozgrzytałam sobie zębami. Z dużym wysiłkiem spróbowałam się opanować.
   - Życzę sobie nie tracić cię z oczu. Gdzie my w ogóle jesteśmy?!
   - Może pani skręcić do Leśniczówki... Skorzystałam z jego propozycji. Dość wyraźnie czułam, że tylko zimna woda pomoże mi odzyskać odrobinę równowagi, Bałtyk pod tym względem zaspokajał wymagania.
   Bodzio, aczkolwiek pełen sceptycyzmu w kwestii własnego zejścia, na wszelki wypadek spełnił moje histeryczne wymysły i wysiadł na czworakach pod ołtarzem polowym. Przekradł się ku wodzie. Wykąpałam się, dzięki czemu wróciło mi nieco przytomności umysłu, Bodzio zaś, dopadłszy morza, popłynął w dal i wrócił bez problemu. Jedno, czego nie bałam się wcale, to jego pobytu w wodzie, znałam go od dzieciństwa i wiedziałam, do czego jest zdolny. Moim prywatnym zdaniem, były to możliwości nadnaturalne i pojąć nie potrafiłam, dlaczego nie bierze udziału w konkurencjach olimpijskich. Pewnie zaszkodził mu ojciec...
   W porównaniu z Krynicą Morską w Leśniczówce panowała cudowna pustka, dalej w kierunku Piasków plątali się tylko nudyści, co nieszczególnie nas obchodziło. Chcą, niech sobie te pośladki opalają, przeważnie mieli je w takim kolorze, jak któryś gatunek małp, zdaje się, że pawiany, albo może rezusy, nie byłam pewna, postanowiłam nawet sprawdzić to w ogrodzie zoologicznym. Duże, kudłate i z malinowym tyłkiem. Jeden nudysta pasował idealnie.
   Wspólnie, rozsądnie i bez histerii zaczęliśmy zastanawiać się, jak utrzymać wzajemny, nieprzerwany kontakt. Nie było nam w końcu wiadomo, co przeciwnicy uznają za realizację zamierzeń.
   - Jesteś pewien, że oni nie wiedzą, że ty tego padalca znasz z twarzy? - spytałam nerwowo. - Pojęcia nie mam, jakie to ma znaczenie, ale może jakieś?
   - A skąd im to może przyjść do głowy? - odparł Bodzio energicznie, bo przepłynięcie kilometra jakoś mu dobrze zrobiło. - Podejrzewam, że lepiej wiem, jak on wygląda, niż oni. Sama pani mówi, że gawędził pod plandeką odwrotną stroną twarzy. Przypadek. lepy fart.
   - Fachowiec! - jęknęłam cichutko. - Zmiłuj się, Panie, ktoś, kto umie wyciągać wnioski...
   Fachowiec, jak się okazało, nie był nam specjalnie potrzebny. Tuż przed dziesiątą zadzwonił Jacek. Miał rację z tym telefonem komórkowym...
   - Znalazłem go! - oznajmił z triumfem. - Odciski palców się zgadzają, siedział z ojcem przy obiedzie!
   Z wrażenia usiadłam.
   - I co?! Jak się nazywa?! Jak na niego trafiłeś?! Gdzie go masz...?!
   Jacek, przejęty sukcesem nie mniej niż ja, zaczął odpowiadać od tyłu.
   - Nigdzie go nie mam na razie, czekam, aż wróci. Te odciski palców, wie pani, że to naprawdę niegłupia rzecz, cholernie dużo można stwierdzić i udowodnić. Brałem gdzie popadło, od wszystkich, jak leci, ale zaznaczałem porządnie, które skąd. I porównywałem z tymi od sierżanta. Jedne zgodziły się jak w banku, nie ma siły, to on. Nazywa się Henryk Szmagier. Pośrednik, pomagier, podwładny i co tam jeszcze na pe. Jednostka podrzędna i podstępna, taka pluskwa. Chcę mu dać po mordzie, a potem pogadać, docisnę go prywatnie i osobiście, przyznam się pani, że aż się trzęsę do niego.
   Rozumiałam go w pełni.
   - Złapiesz go jeszcze dzisiaj?
   - Nie da rady, nie ma go w domu i nikt nie wie, gdzie jest. Podobno bardzo późno wróci, pewno robi jakiś szwindel. Ustawiłem tam chłopaka na czatach, na wszelki wypadek. Zamierzam przywieźć go do Krynicy.
   - Związanego...?
   - A nawet! I zrobi się konfrontację, żeby się nie mógł wyprzeć. Wcale nie jest rozlatany, oni tam mieli rację, udawał to machanie, żeby ojca sięgnąć, za to ogólnie robi wrażenie wystraszonego. Poniekąd słusznie, powodów mu nie brak. Zaraz, to jeszcze nie koniec, mówię pani, te odciski palców to bomba! Nauczyłem się je zdejmować, zabezpieczać i rozpoznawać, no, mam tu kogoś do pomocy... I coś mi się widzi, że przy okazji dopadłem Wierzchowickiego...
   Teraz się nagle zdenerwowałam.
   - Tyś zgłupiał chyba, oszalałeś, jeśli znalazłeś to wszystko sam jeden, bez glin i bez świadków, to to nie będzie żaden dowód! Prywatnej osobie ani prokuratura, ani sąd nie uwierzy! Zaskarżacie o zniesławienie!
   - Mogą mnie pocałować w zniesławienie, już ich widzę, jak skarżą - odparł stanowczo Jacek. - Ja już w ogóle łapię, w czym dzieło, potrzebne mi jeszcze parę konkretów, a od dowodów aż kipi. Jutro przywiozę Szmagiera i musi puścić farbę!
   Rozłączył się.
   Poczułam najpierw piknięcie, a potem duży rozkwit emocji. Mogła sobie prokuratura umarzać, co się jej podobało, prywatne śledztwo przynosiło rezultaty. No owszem, zdawałam sobie sprawę, że sama nie osiągnęłabym nic, albo prawie nic, Jacek miał znacznie większe możliwości, razem z ojcem tkwili w tych biznesach, znali ludzi, wiedzieli, czego się po kim spodziewać. Pomyślałam, że nareszcie to całe bagno trochę zabulgocze, smród się ujawni.
   Wyobraziłam to sobie. Gębę otworzyć Szmagierowi Jacek potrafi, siłą albo podstępem, ewentualnie łapówką. Załóżmy, że istotnie Szmagier wyekspediował Gawła na tamten świat, wyprze się, będzie się bronił pazurami i zębami, Jacek się zaciął, wydoi z niego prawdę, powie w końcu ten padalec, dlaczego zabił człowieka. Łatwo zgadnąć już w tej chwili, że nie uczynił tego dla swojej prywatnej przyjemności, wiedza Gawła i jego chichoty groziły zbyt wielu osobom, Szmagier nie występował solo. Powie dokładnie, kto mu dał zlecenie, zleceniodawca ważniejszy od sprawcy, niechby nawet ten cały Szmagier uciekł do Argentyny, byle ujawnił centrum i detale gnojowiska, osobiście postaram się to rozgłosić i Jacek ma rację, niech mnie pocałują w zniesławienie!
   Upojna perspektywa wprawiła mnie bez mała w euforię. Usunięcia z tego padołu także i siebie nie brałam pod uwagę, jeśli nawet wyścigowa mafia zrezygnowała z poderżnięcia mi gardła, jestem zapewne jednostką niedostatecznie ważną i chwała Bogu za to. Co tam w ogóle ja, inni wiedzą więcej, a już od jutra liczba tych innych ładnie urośnie. Klucz do całego dalszego ciągu stanowi Szmagier, bez względu na to, co Jacek uczyni, nawet gdyby go zaczął patroszyć i odrywać mu uszy, chcę być przy tym, wbrew obrzydzeniu. I usłyszeć, co powie. Nonsens, nic mu nie będzie odrywał, załatwi go medycznie...
   W dziesięć minut po telefonie Jacka przez okno wlazł Bodzio. Natychmiast podzieliłam się z nim radosną sensacją. Bodzio ucieszył się i zainteresował, ale zasadniczo wydawał się zakłopotany. Uświadomiłam sobie, że nie bez powodu składa mi wizytę o wpół do jedenastej wieczorem, i oderwałam się na moment od Jacka i Szmagiera.
   - No? - powiedziałam pytająco.
   - Toteż właśnie - odparł Bodzio smętnie. - Dostałem nowe zarządzenie ogólne, podrzucili mi do domu, tak jak przewidywałem. Mam przebywać w Leśniczówce dzień w dzień, od wpół do dwunastej do trzeciej...
   Zwróciłam mu uwagę, że to chyba nie bardzo nowe, od początku domagają się od niego przebywania w Leśniczówce.
   - Ale teraz dołożyli mi obowiązek. Równo co pół godziny mam dmuchać do budki i grzebać w kącie. Żądają przeraźliwej punktualności, latać z zegarkiem w ręku, co do sekundy. Z tym że nie jestem żaden letnik ani turysta, tylko miejscowy, mam się pałętać przy łodziach w rybackim stroju.
   - Co to znaczy, w rybackim stroju?
   - No, na pewno nie kolorowe gacie. Gumiaki, zwykłe portki, koszula... Przy upale koszulę można zdjąć, rybacy zdejmują. W razie deszczu zydwestka, nie wiem, skąd ją wezmę.
   - Ze sklepu.
   - Już lecę kupować, rozpędziłem się. Jakby ludzie coś robili, mogę im pomagać, podpierać łódź albo co. Nawet wpadać w oczy. Co za nowe króliki im do łba wskoczyły?
   - Może będziesz musiał rąbnąć łódź i trzeba żeby cię wszyscy zapamiętali - posunęłam. - Jakąś dużą polkę szykują. Towar gdzie?
   - Nie mam pojęcia, jak zabrali, tak nie oddali, ale ostre pogotowie nie zostało odwołane. Ciągle są w planach dwie podróże. Może pani ma rację, że mi każą podwędzić łódź, bo już kiedyś pytali, czy umiem się z tym obchodzić.
   - A umiesz?
   Bodzio popatrzył na mnie jak na głupią.
   - A jak? Znam wszystko, co pływa po wodzie. Rozumiem, że w tej budzie znajdę jakiś komunikat z ostatniej chwili, zależny od rozwoju sytuacji. Mogę nic nie zdążyć zrobić...
   Podjęłam decyzję bez wahania.
   - To ja też tam będę. Na plaży. Do budy się przelecę po tobie, znów będę udawała, że się przebieram. Jako garderoba to jest cholernie niewygodne, jeśli ktoś mnie ogląda, musi, ale po prostu MUSI, uważać mnie za skończoną kretynkę.
   - No i co to pani szkodzi, przecież nie kandyduje tu pani w wyborach - zauważył Bodzio pocieszająco.
   - Słusznie, masz rację. Gdybym kandydowała, jeszcze by mnie wybrali...
   I żadne z nas nie doznało nawet drgnięcia przeczucia, że chwile grozy zbliżają się szybkim krokiem...
   
   * * *
   
   - Zamordować faceta liną do przeciągania łodzi, to tego chyba jeszcze nie było - powiedział sierżant Grzelak z niebotycznym rozgoryczeniem. - Co ja mam z tym fantem zrobić?
   Nie odpowiedziałam, bo wciąż jeszcze czułam się nieco ogłuszona. Ciężko zmartwiony i rozżalony sierżant mieszał kawę u mnie w pokoju i wyglądało na to, że postanowił przetrzeć szklankę na wylot.
   - Wsypał pan cukier? - spytałam, wiedziona doświadczeniem.
   - Co...? A, nie... Chyba nie...
   - To niech pan wsypie. Będzie pan miał co mieszać.
   Sierżant spojrzał na mnie wzrokiem skrzywdzonej sarenki i spełnił polecenie. Zalęgło się we mnie współczucie, które przebiło otępienie.
   - Zreasumujmy - zaproponowałam. - Myślenie na głos zawsze pomaga...
   
   * * *
   
   Do Leśniczówki pojechałam o jedenastej. Przedtem czekałam w ukryciu na przybycie Jacka ze Szmagierem, doczekałam się Zygmusia, który węszył wokół niczym pies myśliwski, ale nie zdołał mnie wypatrzeć. Jacek nie przyjechał, czym się trochę zdenerwowałam. Bodzio natomiast pojawił się punktualnie o wpół do dwunastej. Wylazł nad samą wodę, popatrzył w dal i wrócił na górę.
   Po przeszło godzinie, kiedy już plaża opustoszała, bo wszyscy normalni ludzie poszli na obiad, zszedł ponownie i przyjrzał się podpływającej właśnie łodzi. Patrzył przez chwilę, odwrócił się, ominął mnie wzrokiem z wielką starannością i znów udał się na wydmę, niknąc wśród pozostałości po placówce WOP-u.
   Dochodziło wpół do drugiej. Też przyglądałam się łodzi, która wracała z flądrą. Znajdowało się na niej trzech rybaków. Dobijali do brzegu bez najmniejszych kłopotów, bo fali prawie nie było. Dobili, jeden wyskoczył do wody i od razu poszedł przez plażę ku górze, gdzie powinien plątać się Bodzio. Drugi wyskoczył w chwilę później i wygrzebał z piasku linę z hakiem. Łódź kolebała się na minimalnym przyboju, trzeci rybak został w środku. Ten na górze ruszył silnik wyciągarki, ten na dole pociągnął linę i zaczepił hak, lina się naprężyła, łódź wolno podpełzła na piasek, ster miała jeszcze w wodzie.
   Ten, który założył hak, krzyknął coś nagle i zamachał ręką ku górze. Naprężona lina i łódź zastygły w bezruchu. Trzeci rybak wyskoczył również, podszedł do haka. Oglądali go pilnie, pokiwali na tego przy wyciągarce. Zabezpieczył chyba tam coś, nie popuszczając liny, i zbiegł na dół, teraz debatowali nad hakiem wszyscy trzej. Łódź nie kiwała się już, ale rufą tkwiła w wodzie.
   Coś im się wyraźnie nie podobało i sprawiało kłopot. Odsunęli się nieco, po chwilowym wahaniu podjęli jakąś decyzję, popędzili ku górze, usłyszałam warkot samochodu, prawdopodobnie odjechali. Połowicznie wyciągniętą łódź zostawili na naprężonej linie, co wydało mi się zupełnie zrozumiałe. Z jakichś powodów nie mogli jej podciągnąć wyżej, nie chcieli, żeby im odpłynęła, jeden musiałby zostać w środku, może powinien, ale zapewne nie mógł. Nie zajmowałam się tym specjalnie, interesowało mnie coś innego.
   Plaża zrobiła się pusta kompletnie. Znajdowałam się na niej ja, jakaś para w oddali oraz dwóch facetów. Jeden podchodził od strony Krynicy Morskiej i wlókł się jak pokraka, drugi od Piasków, ten drugi zatrzymał się jakieś trzydzieści metrów przed portem i zagapił w morze, ten pierwszy ciągle szedł. Popatrzyłam na zegarek, Bodzio powinien był właśnie ruszać do budy po ewentualne polecenia, musiało mu to zająć co najmniej cztery i pół minuty, szedł chyba normalnym krokiem, bo wściekły galop zwróciłby uwagę. Nie wiadomo wprawdzie czyją, skoro nastało wyludnienie, ale jednak. Trzej rybacy odjechali, następna łódź zaczynała się zbliżać, ktoś mógł na nią czekać w remanentach po WOP-ie i zainteresować się latającym tam i z powrotem facetem, ale bardziej zapewne interesowałby się łodzią.
   Ten idący od strony Krynicy podszedł do samej liny trzymającej łódź. Zawahał się. W górze zaterkotał nagle silnik wyciągarki. Pomyślałam, że to jakiś kretyn, ja bym nie podeszła, powinnam go ostrzec. Krzyki nie zdałyby się na nic, siedziałam za daleko, a wiatr wiał od wschodu. Z lekkim niepokojem patrzyłam, co ten półgłówek zrobi. Stał i gapił się w dal. Mimo woli również łypnęłam okiem w dal, zdołałam dostrzec, że tamten od strony Piasków jakoś okropnie demonstracyjnie spojrzał na zegarek. Ten przy linie, idiota i ryzykant, przełożył nogę, uczyniłam gwałtowny ruch, żeby zerwać się z materaca, i w tym momencie wyciągarka szarpnęła. Zamknęłam oczy odrobinę za późno. Stalowy wąż wykonał coś, czego się nie da opisać słowami. Srebrzysta pętla śmignęła w błyskawicznych skrętach, tnąc powietrze z okropnym świstem. I nie tylko powietrze...
   Nigdzie nie popędziłam, nie dlatego, że straciło to sens, ale z przyczyny obezwładnienia. Trochę zrobiło mi się słabo. Obok tego, co zostało z faceta, znalazło się nagle dwóch ludzi, jednym z nich był ten drugi, idący od Piasków. Nadpływająca łódź przyśpieszyła gwałtownie, już była przy brzegu. Po wydmie zjechał jakiś goły, okręcony ręcznikiem, koło mnie przegalopowała para z oddali, nieliczna grupa zdołała zrobić przerażające zamieszanie. Lądująca łódź zaryła się dziobem w piasku, wyskoczyło z niej trzech rybaków, czwarty został przy sterze. Z góry nadleciał Bodzio. Wtedy mnie wreszcie poderwało. Dopadłam ich biegiem, usiłując nie patrzeć na sedno katastrofy.
   - Wynoś się, kretynie - wysyczałam do niego dzikim szeptem. - To było to! Ma być na ciebie, ruszyłeś wyciągarkę! Uciekaj i wkładaj pstrokate gacie!!!
   Skrót myślowy był solidny, ale Bodzio zrozumiał. Blady był bardzo i musiał się przemóc, żeby natychmiast nie zacząć pomagać. Prawdę mówiąc, nie było w czym, ofiara straciła wszelkie szansę.
   - To nie ja! - wyszczekał niepotrzebnie i ruszył znów ku górze.
   Wiedziałam, że nie on. Złapałam go za rękaw koszuli.
   - Nie tędy! Zobaczą cię wszyscy! Przez wydmy! Sprawności fizycznej, mimo wszystko, Bodzio nie stracił, znikł mi z oczu błyskawicznie na terenie, którego deptanie jest surowo wzbronione. Jak wlazł na stromą wydmę, prawie nie zostawiając śladów pojęcia nie mam, ale wlazł.
   Odciągnęłam na bok jednego z rybaków i zaofiarowałam się jechać do policji. Policja zawiadomi pogotowie. W Leśniczówce zapewne był telefon, ale prostsze wydało mi się skoczyć do komendy niż szukać go gdzieś tutaj. W samochodzie zdołałam oprzytomnieć i przypomniałam sobie, że mam telefon Jacka, wyciągnęłam go ze skrytki, wypukałam numer. Kiedy wracałam na plażę, wyprzedził mnie dżip, którym jechali chyba tamci trzej od pechowej łodzi. Wydawało mi się, że jest ich tylko dwóch.
   Z wszystkimi zeznaniami zapoznałam się jeszcze tego samego dnia, prawie na bieżąco. Komendant orientował się w sytuacji, wiedział przecież, po co mi daje sierżanta Grzelaka. Nie stwarzał trudności.
   Zeznania wyglądały następująco:
   Rybacy popłynęli po flądrę we dwóch, o żadnym trzecim nic nie wiedzą, dwóch ich było i koniec. Zawsze razem łowią. Wrócili, jeden wyskoczył, podczepił linę, poszedł do wyciągarki, pociągnął. Drugi też wyskoczył, zauważył, że jest niedobrze, pętla przy haku przetarta, trzy włókna pękły, a reszta ledwo się trzyma, nie wiadomo od czego, bo wczoraj wszystko było w porządku. Zawiadomił kumpla okrzykiem, pojechali po drugą linę i narzędzia, a łódź zostawili zaczepioną, bo bali się ją ruszyć, a puścić luzem też niedobrze. Uwinęli się migiem, wrócili i zobaczyli to okropieństwo. Kto mógł włączyć wyciągarkę, pojęcia nie mają, jak odjeżdżali, nikogo nie było, chyba tylko jakiś facet plątał się koło byłej strażnicy, mignął im w oczach, ale nie wiedzą, kto to był, nie zwrócili uwagi.
   Goły z wydmy oznajmił, ze nic nie wie, opalał się, usłyszał straszny krzyk, wyskoczył i zobaczył masakrę. Przyleciał, bo myślał, że coś zdoła pomóc. Wokół łodzi i bardzo uszkodzonego nieboszczyka kłębiło się z pięć osób, nie liczył ich, później pojawili się następni. Jakaś facetka leciała biegiem po piasku pod górę, zorientował się, że leci do telefonu. Więcej nic nie wie.
   Rybacy z nadpływającej łodzi połapali się od razu, że nastąpiło nieszczęście, zgadli, że lina pękła, widzieli jakiegoś, który podchodził, ale w momencie pęknięcia skrył się im za podciągniętym kutrem i jeszcze mieli nadzieję. Pośpieszyli się. Dopływając, wyraźnie widzieli trzech ludzi, jeden przedtem sterczał na plaży, drugi wyskoczył z wydmy, ręcznik miał na sobie, trzeci nadleciał z góry i ten trzeci powinien wiedzieć, kto ruszył wyciągarkę, chyba że on sam.
   Ten, który lazł po plaży od strony Piasków, nic nie zeznał, ponieważ znikł, zanim pojawiła się policja. Rzecz zrozumiała, z miejsca przestępstwa najszybciej uciekają świadkowie.
   Ten z góry znikł również. Błysnął jak meteor i przepadł. Młodej parze, lecącej z oddalenia, wydawało się, że z góry nadleciało dwóch, jeden od razu, a drugi na końcu, ten pierwszy pomagał nawet wyciągać łódź ręcznie, bo wyciągarki w tej sytuacji nikt już nie ośmielał się dotknąć, a ten drugi gdzieś się podział. Żadnego nie znają, ale gotowi są przysiąc, że obaj byli brodaci.
   - Jedyne osoby, które zeznały rzetelną prawdę, to ci nadpływający rybacy - powiedziałam stanowczo, przeczytawszy na poczekaniu wszystkie protokóły.
   - Ci z pierwszego kutra łżą jak maszyny, a reszta myli, co może. Ten brodaty z góry wcale nie nadleciał od razu, tylko tuż przed Bodziem, a Bodzio był ostatni.
   - Za to pani jest jedynym świadkiem, który wyraźnie widział trzech ludzi na pierwszej łodzi - odparł melancholijnie komendant. - Nie bardzo wiem, co z panią zrobić.
   - Udusić - zaproponowałam zgryźliwie.
   - Nie. Rzecz w tym, czy panią ujawnić. Jestem pewien, że wzięli trzeciego bez wiedzy bosmana i teraz boją się przyznać, bo to wbrew przepisom. wiadek im kota popędzi, ale może lepiej nie mówić, kto jest tym świadkiem.
   Sięgnęłam po jeden z protokółów.
   - Zaraz. A ci z drugiej łodzi? Co oni tam mówią?
   - Nie są pewni. Patrzyli z daleka, zajmowali się robotą i nie zwracali uwagi.
   - Tamtym można powiedzieć, że widzieli dokładnie...
   - Można i trzeba będzie. Interesuje mnie ten trzeci, do którego nie chcą się przyznać. Uciekło, ogólnie licząc, trzech świadków. Jednego pani zna.
   - Pętał się przedtem na górze i na niego będzie - zapewniłam ponuro. - Nie wiem jeszcze w jaki sposób, ale postarają się rzucić na niego podejrzenia.
   Już wcześniej zgadłam, że go przeznaczają na ofiarę, z tym że do reszty przestałam rozumieć, w jakim celu. Gwarantuję, że we właściwym momencie w ogóle go tam nie było, patrzyłam na zegarek.
   W poczynaniach Bodzia komendant był doskonale zorientowany, bo nie żałowałam mu poufnych informacji.
   - A pewnie, że go nie było, widziałby przecież tego, co uruchomił wyciągarkę, więc należało go usunąć. Ja bym nawet uważał to wszystko za przypadek, gdyby nie cała reszta. Na ile się orientuję w ogólnej sytuacji, to jest zaplanowane morderstwo i fragment grubszej afery, ale co mnie dziwi, to organizacja. Jak oni to zgrali w czasie z taką dokładnością?
   - Sama jestem ciekawa, ale widać teraz, po co kazali Bodziowi latać z zegarkiem w ręku. Zaraz - przecknęłam się nagle. - A ten zabity to w ogóle kto? Bo nawet nie zdążyłam pana o to zapytać.
   Komendant zajrzał do kartonowej teczki.
   - Niejaki Henryk Szmagier. Z Warszawy. Coś to pani mówi?
   Mnie to mówiło, owszem. Ja natomiast do mówienia przestałam być zdolna. Zabrakło mi głosu radykalnie...
   
   * * *
   
   - Mnie się wydaje, że ten Rojewski powinien tu przyjechać - snuł rozważania sierżant, poniechawszy wreszcie mieszania kawy. - Facet mu się wypsnął z rąk, dlaczego znalazł się na plaży w Leśniczówce, na razie nie mam pojęcia. Wszystko zaczyna się wiązać i robi się z tego jedna afera.
   - Już się zrobiła - skorygowałam. - I sam pan widzi, po jakim czasie...? Cztery godziny! Po czterech godzinach ma pan decyzję o umorzeniu postępowania, zwyczajny nieszczęśliwy przypadek.
   - Komendant od razu to przewidział - przyświadczył sierżant. - Dlatego tak dodał gazu z zeznaniami.
   - No więc właśnie. Zakłada się, że tamtych było dwóch, lina wystrzępiła się sama z siebie, pojechali po nową i po narzędzia razem, ktoś przyszedł i włączył wyciągarkę, nie wiedząc, co czyni. Zobaczył łódź, chciał podciągnąć, potem się wystraszył i uciekł. le to zrobił, szarpnął za mocno, a w dodatku nie przeczekał człowieka, więc niemożliwe, żeby rybak, musiał to być jakiś przypadkowy kretyn. Może turysta. Wszystko wskazuje na Bodzia, uczynny jest, psiakrew. Ale z gotowego umorzenia wynika, że nie on jest tu postacią pierwszoplanową, tylko ten Szmagier. Więcej chodziło o przesunięcie go na tamten świat niż o wrobienie Bodzia. Bodzia trzymają w zanadrzu.
   - Całkiem się z panią zgadzam.
   - To niech pan wyjmie coś oficjalnego, jaką raportówkę albo co, i długopis położy pod ręką, a jak pan ma przy sobie, to i kajdanki, bo lada sekunda przyleci Zygmuś. Musi go pan upłynnić, ja nie dam rady.
   Przez sekundę sierżant wydawał się zdezorientowany.
   - Zyg... A! To ten facet, który był z panią...? Rozumiem, kuzyn, dobra, załatwimy. Co do tych dwóch, których było trzech, to nie zdążyłem pani powiedzieć, że już się przyznali. Wiadomość z ostatniej chwili. Zaraz potem, jak pani poszła, komendant wziął ich pod włos prywatnie, byłem przy tym.
   - I co powiedzieli?
   - No, niby nic takiego. Przyplątał im się, obcy człowiek, w zasadzie turysta, ale w ogóle rybak. Mówił, że mieszka i łowi na Mazurach, ale kiedyś łowił na morzu i chciałby jeszcze raz popłynąć. Wzięli go, na robocie znał się nieźle, przydał im się pomocnik, wszystko było w porządku, wyciągnęli sieci, tyle że bez potrzeby podpłynęli do granicy, bo chciał sobie popatrzeć na ruski brzeg. To on wyskoczył jako drugi i linę do łodzi podczepiał, i on zauważył, że pętla przetarta. Odjechał razem z nimi, a potem jakoś znikł im z oczu. Nie szukali go, śpieszyli się i nic o nim nie wiedzą. Nie pamiętają, jak się nazywał, chociaż nazwisko podał, coś jakby Ciamajda albo Niedojda.
   - Wspólnik - zawyrokowałam prawie bez namysłu. - To jest ten brakujący element, dopilnował godziny. Uważam, że powinno się go znaleźć.
   - I to szybko - zgodził się sierżant. - Inaczej też go mogą załatwić, tak jak Szmagiera. On musi dużo wiedzieć.
   W tym momencie do moich drzwi zapukano. Nie, jednak nie był to Zygmuś, tylko Jacek. Zatrzymał się w progu.
   - Urwał mi się i wiem, że przyjechał tutaj - zaczął bez wstępów, gniewnie i z troską. - Sam, dobrowolnie. Nie rozumiem...
   Zamilkł nagle. Patrzyliśmy na niego obydwoje z sierżantem wzrokiem zapewne niezbyt radosnym. Przyglądał nam się wzajemnie przez chwilę uważnie i z posępną irytacją i wyraz twarzy zaczął mu się zmieniać. Nagle poczułam do niego ciężką pretensję, że nie złapał tego Szmagiera wczoraj i nie zaoszczędził mi tych cudownych dzisiejszych widoków.
   - I rąbnęli go, zanim zdążył gębę otworzyć - uzupełniłam brutalnie, nielitościwie i z rozgoryczeniem.
   Jacek zamykał drzwi. Zatrzymał się z ręką na klamce.
   - Co...?!
   - Rąbnęli go, mówię. Mamy świadka z głowy, nic już nie powie. Siadaj i słuchaj, a potem będziemy myśleć.
   Jacek oderwał się od klamki, usiadł przy stole, pomacał się po kieszeniach i wyciągnął piersiówkę brandy. Nalał trochę do szklanki.
   - Jasna cholera - powiedział spokojnym głosem i zużył napój. Piersiówkę zostawił na stole, czyniąc przy tym zapraszający gest, najwidoczniej bezwiedny i odruchowy. - To był jedyny facet, który wiedział na pewno... Jak to się stało?
   Konferencja potoczyła się porządnie, jakby wedle ścisłego harmonogramu. Zaledwie skończyliśmy uświadamiać Jacka, przez okno wlazł Bodzio. Można powiedzieć, że mieliśmy plenum.
   Na razie głos uzyskał Jacek, któremu udało się dość szybko wrócić do równowagi.
   - Tak prawdę mówiąc, to dostałem prywatną pomoc - wyznał. - Coś takiego, jak pan tutaj. Taki jeden major z Głównej...
   - Pewnie bym nawet zgadła, który - mruknęłam pod nosem.
   - ...powiedzmy, że zasugerował człowieka. Miała pani rację, im też się ten bajzel nie podoba, a w każdym razie nie wszystkim. Raczej nie miałem skrupułów, ładowałem się do każdego z tych podejrzanych, znam ich przecież, przez ojca, niekoniecznie legalnie, za to metodycznie, i brałem odciski palców. Ten mój pełnomocnik też, podzieliliśmy się alfabetem, on wziął od A do M, a ja resztę. Jedna facetka poszczuła mnie psem, ale tego psa akurat znałem osobiście, on mnie rozpoznał, a ona nie. Odciski palców wziąłem z narzędzi ogrodniczych, gość lubi strzyc trawę. To tak na marginesie. Szmagier był czternasty z kolei, numerowałem ich, żeby się nie pogubić, sprawdzaliśmy każdego na bieżąco, trafiłem na niego i już dałem spokój. Czekałem, żeby wrócił do domu, żonie wyrwało się wreszcie, że pojechał nad morze, tknęło mnie skojarzenie, więc przyleciałem.
   Jakoś mi to wszystko strasznie ciasno siedziało w czasie.
   - Spałeś w ogóle...?
   - A skąd! Wcale.
   - Długo tu jechałeś?
   - Razem półtorej godziny.
   - Zwariowałeś..?!
   - Nie, dlaczego? Trzymam ten śmigłowiec, a w Nowym Dworze Gdańskim mam drugi wóz. Godzina z Warszawy, pół godziny reszta, bachory w Nowym Dworze mają uciechę. Nie chcę tu przylatywać, żeby nie robić sensacji.
   Odwróciłam się do Bodzia. Patrzył na Jacka z wyraźną sympatią, objawy rozszalałej energii były bliskie jego duszy.
   - Co widziałeś? - spytałam, a sierżant otworzył usta i zamknął, więc widocznie zamierzał zadać to samo pytanie.
   - Gówno - odparł Bodzio bez ogródek. - Żebym co widział...! Był tam w tych budynkach ktoś, ale nie widziałem go, tylko słyszałem i nic mnie nie obchodził. Znaczy, owszem, widziałem tych trzech z łodzi, wylecieli na górę, wsiedli do dżipa i odjechali. Skrzynię z wyciągarką zamknęli na klucz...
   - Jest pan pewien? - zainteresował się żywo sierżant.
   - Prawie stałem obok.
   - No to są w zgodzie z przepisami. Jak wyglądał ten trzeci?
   - Nie wiem, który to był trzeci.
   - Ten, który nie wrócił. Potem przyjechało tylko dwóch. Ten, którego nie było.
   - Mnie też nie było w tym momencie, bo mnie pani zdążyła przegonić. Wyznaję, że nawiałem przez wydmy, dżipa, jak wracał, oglądałem z daleka. Potem poszedłem na plażę przez las i do Krynicy Morskiej przyleciałem piechotą, tak jak pani kazała, boso i w kąpielówkach.
   Sierżant się zmartwił.
   - I samych manipulacji przy wyciągarce też pan nie widział?
   - Z daleka. Obejrzałem się już za drogą, nie wiem, dlaczego, bez powodu, i sam się sobie dziwię, bo oko miałem przylepione do zegarka. Widziałem jakiegoś faceta, od tyłu, nie rozpoznam go nigdy w życiu. Za to zdążyłem popatrzeć na tego, który lazł plażą od strony Piasków...
   - I grzecznie poczekał na katastrofę - wtrąciłam.
   - A potem znikł z horyzontu - uzupełnił sierżant.
   - I głowę daję, że to był jeden z moich mocodawców - kontynuował Bodzio. - Ten ogolony, już pan wykrył, jak się wabi...
   - Andrzej Dębik - przyświadczył sierżant.
   - Oficjalnie muszę się wyprzeć tego widoku, bo już mi zdążyli przekazać, że jestem ślepy, głuchy i niemowa i żebym się nie ważył pyska otworzyć.
   - Wszystko się zgadza - oceniłam prawidłowo. - Jedna żulia, wyeliminowali tego Szmagiera, żeby w chwili słabości nie wskazał zleceniodawcy. Ty w zasadzie zabójcę ojca masz z głowy - zwróciłam się do Jacka.
   - Akurat. Narzędzie. A gdzie rączka?
   W odpowiedzi na to pytanie w drzwiach pojawił się Zygmuś. Może i pukał, ale nie słyszeliśmy. Jęknęłam w duchu i pociemniało mi w oczach.
   - Witam-witam! - zaczął swoje Zygmuś wręcz entuzjastycznie. - Cóż za traf! Panie Jacku...
   Obaj na niego spojrzeli, Jacek odruchowo, a Bodzio z ciekawości. Zygmuś, rzecz oczywista, zwracał się do Bodzia.
   - Otóż-otóż, w naszej rozmowie... państwo pozwolą...? Nowy-nowy pomysł, udoskonalam! Należy to omówić-omówić...
   Udało mi się kopnąć w kostkę Jacka. Chciałam trafić sierżanta. Jacek drgnął gwałtownie i spojrzał na mnie pytająco, odpowiedziałam mu zapewne wzrokiem pełnym tępej rozpaczy. Gdyby wyszło na jaw, że Bodzio nie jest Jackiem, pretensje Zygmusia przybrałyby postać trąby powietrznej, cyklonu i trzęsienia ziemi, dzięki czemu kilka najbliższych lat mogłabym skreślić z życiorysu. Perspektywy miałam przed sobą zgoła przerażające.
   Sierżant wpatrywał się w Zygmusia jak zahipnotyzowany i nawet nie mrugał. Bodzio, uczyniwszy potężny wysiłek, uratował sytuację.
   - To może nie w tej chwili - powiedział niepewnie. - Ja jestem w pewnym stopniu ubezwłasnowolniony...
   - Jak to-jak to? - zaniepokoił się Zygmuś.
   - Tak... tego... muszę złożyć zeznania...
   Jacek pod wpływem mojego wzroku puknął sierżanta w łokieć i wyrwał go z zapatrzenia. Zygmuś rozglądał się za krzesłem. Sierżant odchrząknął i podniósł się, bo pozycja stojąca wydała mu się zapewne bardziej oficjalna.
   - Najmocniej przepraszam - rzekł energicznie i z naciskiem. - Pan wybaczy, ale tu jest przesłuchanie. Państwo składają zeznania w poważnej sprawie, osoby postronne nie mogą w tym uczestniczyć. Sprawy prywatne proszę przełożyć na kiedy indziej. Później.
   - Przesłuchanie? - oburzył się Zygmuś. - Jak to-jak to? U mojej kuzynki?
   Na sierżanta najwyraźniej spłynęło natchnienie.
   - Tak jest! W komendzie przebywa element, nie ma powodu narażać państwa na kontakty, dlatego u pani. Pan by chciał, żeby kuzynka zetknęła się z bandytą?
   - Ależ cóż znowu! - przeraził się Zygmuś. - Tak jest, rozumiem, to nawet lepiej-lepiej! Doceniam-doceniam! Ale to tym bardziej, asysta-asysta, adwokat...
   - Kuzynka nie jest ani oskarżona, ani podejrzana, jest świadkiem. Pełnoletnim. Zeznania stanowią tajemnicę służbową. Pan okaże uprzejmość i opuści pomieszczenie.
   Zygmuś spojrzał na mnie takim wzrokiem, że nie mogłam milczeć.
   - Nic nie poradzę, taki pech - powiedziałam czym prędzej. - Jutro ci wszystko opowiem.
   To go ułagodziło, skłonił się trzy razy, kogoś w ten sposób omijając, ale nie wyszło wyraźnie, kogo. Pewnie sierżanta.
   - Ulegam-ulegam. Oczywiście. Moje uszanowanie. Jutro-jutro, zobaczymy...
   Wyszedł. Sierżant usiadł i popatrzył na mnie prawie ze zgrozą.
   - Co pani...?
   - E tam, w duchy pan wierzy? Musiałam mu to obiecać, bo inaczej by nie wyszedł. Opowiem mu jutro byle który kryminał. Jedźmy dalej.
   - Zaraz - zaprotestował Bodzio. - Jak ja się od niego odczepię? Nie wiem, czego chce, ale na pewno tego nie zrobię. Mam się ukrywać do końca życia?
   Sama dławiłam się obawami i nagle znalazłam wyjście, chyba z rozpaczy.
   - Nie przejmuj się. Powiem, że z głupoty straciłeś cały majątek.
   - A! Niezła myśl...
   - No dobrze, do roboty! - zarządził Jacek. 
   Skrupulatnie odtworzyliśmy działania przestępców, bo nigdy nie wiadomo, co się do czego przyda. Musieli idealnie zaplanować czas i do tego zapewne potrzebny im był ten trzeci na łodzi. Ruski brzeg chciał oglądać, akurat, patrzył po prostu na zegarek i pilnował terminu powrotu. Wybrali porę obiadową, kiedy plaża pustoszeje, umówili Szmagiera na spotkanie w Leśniczówce o ściśle określonej godzinie, ustawili Bodzia na strzał. W jaki sposób zdewastowali pętlę liny, nie umieliśmy odgadnąć, ale sierżant twierdził, że nie jest to wielka sztuka i on potrafi ją sobie wyobrazić. Dębik, idący od strony Piasków, kontrolował sytuację i zatrzymał się specjalnie po to, żeby Szmagier musiał do niego podejść, przełażąc przez linę. Drugi wspólnik na górze bez trudu otworzył klapę wyciągarki i wybrał odpowiedni moment. Bodzio nie mógł go widzieć, bo dokładnie w tej chwili musiał lecieć do budy, organizacja doskonała. Obaj wspólnicy popędzili potem na miejsce katastrofy nie dla udzielenia pomocy, tylko dla dobicia ofiary, gdyby okazało się to potrzebne. Nie okazało się, lina odwaliła całą robotę. Znikli, żeby nie zostawiać śladu w postaci nazwiska.
   - A to nie mógł być ten trzeci? - podsunęłam z wahaniem. - Może zdążył wrócić, kiedy oni się tam gdzieś kotłowali ze sprzętem? Bodziu...
   - Żadne takie - odparł Bodzio stanowczo. - Mowy nie ma, nikt nie szedł, nic nie jechało. Poza tym, ja słyszałem jakiegoś gdzieś za budynkiem strażnicy, a znajomą gębę jednak bym rozpoznał.
   - wiadkowie widzieli dwóch brodatych, jak lecieli z góry - przypomniał sierżant, dyskretnie łypiąc okiem na brodę Bodzia. - Dwóch ludzi, jeden pilnował powrotu, a drugi załatwił wyciągarkę...
   - Odciski palców! - wyrwałam się gwałtownie.
   - A co pani myśli, że nie wziąłem? Ale wątpię w rezultaty, bo to wyższa szkoła jazdy. Nierówne drewno, no, trochę jest blachy i otwierał też nie siłą woli, a w rękawiczki nie wierzę. Zobaczę, co z tego wydłubią w laboratorium, a gdybym tam nie miał tego kumpla jeszcze ze szkoły, w ogóle mógłbym się wypchać. Ten trzeci, może i on z Mazur, ale ja bym wolał go znaleźć.
   - Zwrócił uwagę na przetartą pętlę - przypomniał Jacek, który umiał słuchać uważnie. - Z własnej inicjatywy albo mu kazali...
   - Gdyby mu kazali nie zwracać uwagi, mógł nabrać podejrzeń. Każdy wie, czym grozi przetarta lina!
   - Jeżeli należał do tej całej szajki, specjalnie zrobił reklamę, żeby stworzyć zaplanowaną sytuację.
   - Należał - uparliśmy się obydwoje z Bodziem równocześnie. - Jak go znaleźć? Potrafi pan?
   - Na apel w telewizji nie odpowie, to pewne - mruknął zgryźliwie sierżant.
   - Zaraz. Dobra, oni mówią, że to faktycznie rybak. Zaczniemy od Mazur, bo co nam szkodzi, a może słowo prawdy przypadkiem mu się wyrwało. Jak nie, to chociaż jedno się wyeliminuje.
   - Mamy strasznie fajnie - powiedziałam w zadumie. - Jednego zabito, bo za dużo wiedział i chciał to rozgłosić. Drugiego rąbnięto, bo trzasnął pierwszego. Zlecenia wydawała tajemnicza twarz, czyli... no, nie będę się wyrażać, ta odwrotna strona w lufciku. Oficjalnie nikt się tym nie powinien interesować, same nieszczęśliwe przypadki, a o co naprawdę chodzi, zabijcie mnie, nie wiem. To przecież niemożliwe, żeby cały rząd tego kraju składał się z przestępców? Milczenie, które zapanowało w pokoju, było chyba znamienne. Zdziwiłam się. O mój Boże, naprawdę ani jednego przyzwoitego człowieka...?
   - To co teraz? - spytał Bodzio trochę niespokojnie, a trochę beznadziejnie.
   Jacek wzruszył ramionami.
   - Teraz to wyraźnie widać, że te twoje narkotyki i mój ojciec to jedna afera. Zgadłem to już wcześniej, nie zdążyłem wam powiedzieć. Ci sami ludzie, mogliby działać wielokierunkowo, ale ojciec przewidywał jakiś numer w Krynicy Morskiej i to może być właśnie ten twój kant z niedźwiedziem. Jeszcze powęszę szerzej, do tej pory czepiałem się głównie Szmagiera, a resztę ledwo tknąłem. Nie popuszczę, to wam mogę obiecać.
   Sierżant przyjrzał mu się z sympatią, uznaniem i jakby wdzięcznością, po czym westchnął zgoła rozdzierająco.
   - Przyznam się państwu. Cholernie trudno prowadzić dochodzenie w pojedynkę, w godzinach nadliczbowych i bez pomocy całego aparatu...
   
   * * *
   
   Zygmuś czatował na mnie od wpół do ósmej rano. niadanie zdążył zjeść wcześniej, bo jadłodajnia w jego pensjonacie uchylała wrota chyba o szóstej, co w kurorcie wydawało mi się nieludzkie i nieprzyzwoite.
   Ciekawość kotłowała się w nim do tego stopnia, że mogłam pozwalać sobie na dowolne grymasy, znosił wszystko, żeby się wreszcie czegoś dowiedzieć. Na śniadanie wymyśliłam sobie kawę i kieliszek koniaku, chociaż stanowczo wolałabym porządną herbatę z odrobiną mleka. Czułam jednak wyraźnie, że moja inwencja wymaga o tej porze gwałtownej i możliwie niezdrowej podniety.
   - Dwa wypadki tu nastąpiły i obydwa widziałam - powiadomiłam go, zaczynając od prawdy. - Bardzo skomplikowana sprawa, bo trudno wykluczyć zbrodnię, a policja musi się na coś zdecydować. No i rozumiesz, jeden to był mój znajomy, ojciec Jacka...
   - Pan Bolesław - pochwalił się Zygmuś doskonałą pamięcią, na co postarałam się nie zareagować nawet mrugnięciem oka.
   - A drugi wszyscy widzieliśmy z daleka - podjęłam trud oddalania się od prawdy. Koniak zaczynał działać. - Tu się w ogóle organizuje szajka włamywaczy i złodziei, nastawiona na okradanie turystów. Podobno chcą się przygotować i wykonać jeden dobry skok, wszyscy bogatsi okradzeni równocześnie, złodzieje odjeżdżają z łupem i szukaj wiatru w polu. Ludzie na wczasach na ogół mają pieniądze przy sobie, bo komu się chce latać na pocztę i stać w kolejce, do tego baby posiadają biżuterię, może nie taką jak w Biarritz, ale też niezłą czasem. No i ten drugi, zabity w wypadku, został częściowo ugadany i zamierzał sypać, z zawodu był włamywaczem, ale nic powiedzieć nie zdążył. Jacek go znał i w ten sposób stanowimy źródło informacji. Nie mów o tym nikomu, bo mogą uciszyć i nas. Możliwe, że Ga... ten mój znajomy, nakrył kogoś przy penetracji terenu...
   Rozpędziłam się i generalną napaść na letników w Krynicy Morskiej opracowałam prawie ze szczegółami. Hipotetycznym szefem uczyniłam Kołodzieja, jakoś mi ten jego zez pasował, a przy tym miałam nadzieję, że Zygmuś go nie spotka. Jako prawą rękę dołożyłam mu Dębika, bo był trudny do opisania. Zygmuś przejął się niebotycznie i oszalał ze szczęścia.
   - No-no-no, doprawdy-doprawdy! Jesteś w centrum wydarzeń! Zapobiegać-zapobiegać, oczywiście, służę-służę pomocą, policja teraz, między nami, do niczego-do niczego! Ostrzec należy ofiary, pułapka-pułapka, chwytać-chwytać, na gorącym uczynku, ostrzegać-ostrzegać!
   Był pierwszą ofiarą mojej imaginacji, więc czym prędzej go ostrzegłam.
   - Musisz udawać, że nic nie wiesz, bo ja ci wyjawiłam tajemnice służbowe.
   - Milczeć-milczeć! Oczywiście. Wyłącznie patrzeć! Pilnie-pilnie! Trzymać rękę-rękę na pulsie!
   Zgodziłam się, że tę rękę może trzymać, jeśli chce, i odebrałam mu własny puls, bo trzymanie usiłował demonstrować na mnie. Po czym spojrzałam w kierunku ulicy i gwałtowne miotnięcie całego wnętrza omal mnie nie zadławiło.
   Kłaniał mi się przechodzący osobnik. Nie tylko się kłaniał, zwalniał i robił wrażenie, jakby chciał podejść. Zrobiło mi się upiornie gorąco, bo już nic gorszego nie mogło się przytrafić, tego jeszcze tylko brakowało, żeby na Zygmusia nadział się major Lipowski z wydziału zabójstw Komendy Głównej.
   Majora Lipowskiego znałam już ładne parę lat, na początku naszej znajomości był jeszcze kapitanem. Uważałam go za przyzwoitego człowieka, ponieważ sam mi wyznał kiedyś w przypływie szczerości, że przyjął honorarium za spaskudzenie czynności służbowych. Miał do wyboru, wziąć forsę i pozwolić sprawcy opuścić kraj, albo stracić pracę, a może i życie. Wypisz wymaluj jak całe grono celników na ruskiej granicy. Zdecydował się na to pierwsze, nauczony smutnym przykładem, jego osobisty przyjaciel bowiem, który uparł się przy uczciwym dochodzeniu, został przeniesiony na tamten świat na skutek nieszczęśliwego wypadku. Inni jego koledzy po fachu byli w podobnej sytuacji, przy czym jedni cieszyli się z tego ogromnie, mniej roboty, a więcej szmalu, drudzy zaś godzili się na ten intratny przymus z pewnym niezadowoleniem. Niższe sfery władzy wykonawczej również prezentowały dużą rozmaitość doznań, co już wiedziałam od tych sfer bezpośrednio.
   Rzecz oczywista, nie mówił tego tak zupełnie wprost, dawał do zrozumienia jak sołtys krowie na miedzy, jakoś zdołałam jednak wydedukować z tego prawdę, dorastając zapewne tej krowie umysłem. Zastanawiałam się, co by było, gdyby taki sam terror zapanował, na przykład, w biurach projektów i jak by te rzeczy ze sobą porównać, nie są to w końcu wesołe żarciki, w grę wchodzi ludzkie życie, co by zatem musieli robić projektanci? Lekceważyć fundamenty i czekać, kiedy chałupa się zawali? Robić stropy z byle czego? Fałszować obliczenia konstrukcyjne? Klatka schodowa albo most, wchodzi się na to czy wjeżdża i wszystko leci. No to przecież nie ma siły, projektant pójdzie siedzieć, i to jeszcze w towarzystwie inspektora nadzoru! Do niczego zatem, nie pasuje.
   Wymyśliłam lekarzy. Przy usuwaniu wyrostka podstępnie perforują jelita, pacjenta szlag trafia. wiadomie stawiają błędne diagnozy, ordynują niestosowne leki, skalpelem temperują ołówki, a nożyczkami chirurgicznymi obcinają sobie paznokcie. Wszyscy o tym wiedzą, ale solidarność zawodowa nie pozwala im wyjawić prawdy. A do tego jeszcze za niewłaściwe potraktowanie przypadku chorobowego dostają ciężką forsę, zmiłuj się, Panie, a cóż za przerażający obraz! Odczepiłam się od lekarzy, bo mi się niedobrze zrobiło. Sama już nie wiedziałam co gorsze, bo, ostatecznie, tych zbrodniczych lekarzy i projektantów powinna łapać właśnie policja! Tymczasem policja dostaje łapówy za to, żeby ich NIE łapać. Czysty obłęd!
   Co prawda nie lekarze i nie projektanci stanowili akurat główne zło i nie wśród nich zalęgła się przestępczość stuprocentowa, ale na bazie znanych mi mniej więcej zawodów mogłam sobie to całe szataństwo wyobrazić. Wyobraziłam sobie także bez wielkiego trudu głębokie rozgoryczenie, oburzenie i protesty, jakie wybuchłyby w obu rodzajach profesji, i przyszło mi na myśl, że i policja nie składa się z samych złoczyńców i zwyrodnialców. Mogłam uwierzyć, że parę osób wolałoby uprawiać zawód rzetelnie i cieszyć się sukcesami.
   Takie właśnie wrażenie zrobili na mnie obaj, sierżant Grzelak i major Lipowski, którego teraz za wszelką cenę musiałam uchronić przed kontaktem z Zygmusiem.
   Co tu robił, odgadywałam bez trudu. Strój miał na sobie wczasowy i mógł zwyczajnie przyjechać na urlop, ale dałabym sobie uciąć głowę, że sprowadził go telefon sierżanta. Nic nie stało na przeszkodzie, żeby go przedstawić jako, na przykład, piekarza albo technika dentystycznego, ale Zygmuś mógł nagle poczuć w sobie namiętność do produkcji kajzerek lub też zębów i już by się go pozbyć nie udało. Przedwojenny lep na muchy byłby łatwiejszy do oderwania. W panice delikatnie potrząsnęłam głową i obronnie rozcapierzyłam dłoń. Major zrozumiał, odwrócił się. Niestety, Zygmuś też patrzył na mnie.
   - Co-co-co? Ktoś tam...?
   Natchnienie we mnie eksplodowało. Duńczycy chyba mają rację, że zaczynają dzień od kieliszka koniaku.
   - Jeśli chcesz pomóc, masz okazję - wyszeptałam gorączkowo, wzrokiem wyszukując ofiarę. - O, tam idzie taki facet, ten gruby, w zielonej koszuli w kwiatki. Powinno się go śledzić!
   Facet w zielonej koszuli już się od nas oddalał. Pojęcia nie miałam, kim jest, i nawet nie zauważyłam, jak wygląda z frontu, ale stworzył szansę. Zygmuś wpadł w dziki zapał.
   - Idziemy-idziemy...!
   - Ty idziesz. Prędzej, bo go stracisz z oczu! Ja tu muszę zostać, za chwilę powinien tędy iść taki drugi, pójdę za tym drugim. No, leć!
   Przejęty Zygmuś zgłupiał i spełnił polecenie. Zerwał się, chwycił swoją walizkę i odbiegł świńskim truchtem. Patrzyłam za nim, dogonił faceta i ruszył za nim krok w krok.
   Major miał oczy dookoła głowy, odwrócony widział wszystko. Podszedł teraz i usiadł przy stoliku.
   - Trafił pan jak kulą w parkan - oznajmiłam na powitanie. - Ostrzegam pana przed tym, co tu siedział, to mój kuzyn, pijawka przy nim stanowi miętę z bubrem. Niech pan go unika wszelkimi siłami. Nie wierzę, że przyjechał pan tu na urlop.
   - A otóż właśnie tak - odparł beztrosko. - Jestem na urlopie, policjant to też człowiek. Kto to był, ten gruby, za którym pani kuzyn poleciał?
   - Nie mam zielonego pojęcia, ale jedyny, jaki się nadał. Reszta, sam pan widzi, matki z dziećmi, nie wmówiłabym w niego, że przebywają tu w celach przestępczych. Wysłałam go na podchody, śledzi faceta.
   - Idzie za nim oszczędnościowym krokiem - stwierdził major, patrząc w dal. - Może dostać po pysku.
   Też popatrzyłam w dal i dojrzałam jeszcze zwierzynę z myśliwym. Zygmuś prawie leżał mu na plecach, tak chodziły wojska radzieckie, jeden żołnierz drugiemu na karku, nazywało się to oszczędnościowy krok. Rzeczywiście, zaoszczędzali przestrzeni.
   Z ewentualnym uszkodzeniem Zygmusia pogodziłam się z łatwością.
   - Nie szkodzi, niech dostanie, poczuje się zasłużony...
   - Jestem naprawdę na urlopie - powiedział major. - Mowy nie ma o dochodzeniu oficjalnym, a cała sprawa mnie interesuje. Powiedzmy, hobbystycznie. Rojewski działa jak szaleniec, chociaż dość skutecznie, ale ma ostrych przeciwników i ograniczone możliwości.
   - To znaczy, że pan wie wszystko? - ucieszyłam się.
   - Wszystkiego nie, trochę mi brakuje szczegółów. Intrygujące wydaje mi się to zgrupowanie w Krynicy Morskiej, powinno tu już nie być żadnego sprawcy. Dowiem się czegoś od pani?
   - Mnóstwa! Jako donosiciel jestem wręcz doskonała. Ale zaraz, niech pan zaczeka, od wczoraj coś mi zaczęło deptać to urządzenie pod ciemieniem i teraz się właśnie ujawnia. Momencik...
   Major nie przeszkadzał, patrzył pytająco i czekał cierpliwie, aż zdołam sprecyzować niejasną myśl, która wczorajszego wieczoru zaczęła mnie dziwić. Pod wpływem jego słów przybrała wyraźniejsze kształty.
   - No właśnie. Nie być sprawcy... Niech pan nie zwraca uwagi na tę gramatykę. Nie tylko, ja w ogóle nie rozumiem, skąd się biorą te skomplikowane sztuki, świat przestępczy nie wdaje się w taką dyplomację, tego Szmagiera powinni zwyczajnie rąbnąć z broni palnej i cześć, na co im było tyle roboty? Inne sprawy załatwiali wprost, lekceważąc elementarne podstępy, bezkarności są przecież pewni, nikt tych zabójców nie łapie. A tu nagle Gaweł, akonityna zamiast zwyczajnej trucizny na szczury. Szmagier odliczony co do sekundy, niczym start rakiety międzyplanetarnej, dewastacja liny, niby nic takiego dla silnego chłopa, ale jednak. Zdumiona tym jestem przeraźliwie i nic nie rozumiem, to znaczy nie tak, nie rozumiałam. Teraz mi przychodzi do głowy, że potrzebna im była... jak by tu powiedzieć... łatwość umorzenia. Właśnie po to, żeby sprawcy nie musieli się stleniać, same przypadki, nikt nie bruździ, żeby nie Jacek, chyba nawet sierżant Grzelak też by uwierzył... Ja może trochę mętnie mówię...
   - Nic podobnego - zaprzeczył major grzecznie. - Bardzo wyraźnie pani mówi i wszystko się zgadza. Niech pani jeszcze dołoży drobnostkę, mafia nie składa się z aniołów, a pomiędzy istotami ludzkimi przytrafiają się kontrowersje. Z wysiłkiem stworzona wyraźna przypadkowość, być może, potrzebna była nie dla skorumpowanych władz, tylko dla niezadowolonych wspólników i niech pani natychmiast zapomni, co powiedziałem.
   - Nie chcę - odparłam stanowczo. - Kontrowersje w łonie mafii sprawiają mi przyjemność. Zaraz sobie o tym pogawędzimy, tylko chodźmy stąd, żeby mnie Zygmuś nie odnalazł. Byle gdzie, o...! Do Leśniczówki! I niech pan sobie nie żałuje pytań, bo nie wiem, czego pan nie wie.
   Major skorzystał z zachęty skwapliwie, udzielanie informacji rozpoczęłam już po drodze. W Leśniczówce wyszliśmy na plażę, przy okazji pokazałam teren przestępstwa. Bodzia jeszcze nie było, na wyciągarce wisiała potężna kłódka, dwie łodzie zgarniały sieci na morzu w dużej odległości. Major przyjrzał się linie, nowej i w doskonałym stanie.
   - Gdzie ta stara, zerwana? - spytał. - Kto ją zabrał?
   - Przypuszczam, że policja. Sierżant Grzelak. Widział się pan z nim?
   - Nie. Przyjechałem bardzo późno, właściwie w nocy. Na komendę w ogóle się nie wybieram, muszę się z nim zobaczyć prywatnie.
   - Obaj panowie przyjdą do mnie z wizytą... Nie, źle, Zygmuś przyleci. Do licha... Gdzie pan mieszka?
   - Mam wynajęty pokój w takim domu zaraz za apteką. Niech go pani do mnie przyprowadzi.
   - Przywlokę i Bodzia - zaproponowałam. - Coś mi się widzi, że on tu stanowi sedno sprawy i to zbiegowisko w Krynicy na nim jest oparte. Udało nam się wykombinować rodzaj kantu, chcą sobie coś przywłaszczyć, na niego zwalając winę, musi to być duża rzecz i właśnie do reszty przestałam wierzyć w narkotyki.
   - I chyba słusznie - pochwalił major i zaczął dmuchać w materac.
   Zainteresowałam się ogromnie.
   - Poważnie? To w końcu o co chodzi? Co on woził do tego Berlina?
   - Narkotyki - odparł po chwili, zatykając nadmuchaną jedną trzecią. - Nie dla zysku, chcieli, żeby się bał. O prawdziwej aferze, podejrzewam, że więcej ode mnie wie Rojewski. Ja sobie mogę tylko dedukować.
   Zajął się drugą trzecią. Wpadłam w zapał.
   - Jacek wspominał o brylantach. Ma to swój sens, więcej warte i mniej potępiane. I nie psują się, a narkotyki może wietrzeją...? Cała mafia w tym siedzi i ma stały, pewny dochód, a może teraz ktoś tam postanowił zagarnąć cala pulę dla siebie...
   - Chciwość ludzka nie ma granic...
   - Nie chciwość - zaprzeczyłam z ogniem, umożliwiając mu nadmuchanie całości. -Jedyne, co na tym świecie naprawdę nie ma żadnych granic, to ludzka głupota. Ale wyobrażam to sobie tak, że owszem, z chciwości zdecydowali się obrabować własny gang i wrobić Bodzia. Jakieś zbiry go dorwą, pytając, gdzie schował skarb, Bodzio odpowiedzi nie udzieli, bo niczego nigdzie nie chował, zatłuką go na śmierć... Albo wcale nie dorwą, bo przedtem zginie w katastrofie... chociaż korzystniej byłoby, gdyby się utopił, bo wtedy można przyjąć, że mienie utopiło się razem z nim...
   Major znów mnie pochwalił.
   - Ma pani doskonałe pomysły, powinni się z panią konsultować. Orientujemy się w tym grzęzawisku już dawno i co nam z tego? Teraz błyska okazja... Gotowe, chce pani na tym pływać czy usiądziemy?
   - Usiądziemy oczywiście, bo w wodzie źle się rozmawia. Chyba że panu zależy...?
   - Nie będę się upierał. Mam piwo, robimy orgię. Mam nadzieję, że nie wyglądam na policjanta?
   - Jeśli nie położy pan na widocznym miejscu wystającego z kabury kopyta, to nikt pana nie posądzi.
   - Odpada. Nie mam przy sobie.
   Gawędziło mi się z nim jakoś znacznie łatwiej niż w komendzie, chociaż też ze szczerością nie przesadzał. Nie krył jednakże swojej wiedzy o ludziach i na proste pytania udzielał prostych odpowiedzi.
   - Idiota czy łajdak? - chciałam się upewnić.
   - Idiota. Wybrany z racji tępoty.
   - Tchórzliwy kretyn czy łobuz i szuja?
   - Łobuz i szuja.
   - ...?
   - Swołocz podstępna i perfidna.
   - ...?
   - Zwyczajna, zeszmacona świnia.
   Usiadłam na najgrubszej części materaca, oparłam łokcie na kolanach i brodę na rękach i zapatrzyłam się w morze. Zmiłuj się, Panie, i tacy ludzie rządzą tym krajem...!
   - A jakby tak... - powiedziałam z odrobiną nadziei - zaszantażować kogoś właściwego... Nie wiem, kto to ma być. Prokurator generalny? Minister sprawiedliwości? Minister MSW? Wiceminister może wystarczy albo zastępca prokuratora generalnego...? Prezes Sądu Najwyższego? Sejm...? W zasadzie sejm obraduje jawnie, nie może sobie pozwolić na debatę, czy ścigać przestępcę, czy mu odpuścić... No nie, co ja mówię, może, oczywiście, kompromituje się tak, że już mu nic nie zaszkodzi. Kogo szantażować, do pioruna ciężkiego, wszystkich...? Załóżmy jednak, że ktoś to wie, pan, na przykład, złapać cholernika, jeśli nie znajdzie się porządnej podstawy szantażu, obiecać mu duże rozrywki. Samochód, żona, dom, dzieci... Może się ugnie i wyda stosowne zarządzenie...?
   Major za moimi plecami otworzył butelkę piwa.
   - Mam to robić osobiście? - spytał z zainteresowaniem.
   - Niekoniecznie. Wynająć wesołych chłopców...
   - I zorganizować szajkę terrorystyczną. wietny pomysł. Właśnie walczymy z terroryzmem. Chce pani jedno przestępstwo zwalczać drugim przestępstwem?
   - Jeśli nie ma innego sposobu...
   - Może się znajdzie. Przestańmy rozmawiać o polityce. Powiedziałem już pani, że błysnęła okazja.
   Porzuciłam morski przestwór i odwróciłam się do niego. Moja odrobina nadziei zmieniła charakter.
   - No więc właśnie - powiedziałam niecierpliwie. - W tej chwili wie pan już wszystko...
   - I włosy mi stają dęba na głowie. Gdzie dowody? Przynajmniej zeznania tych wszystkich ludzi powinniście mieć na piśmie, Grzelak też zgłupiał. Czy pani może to jeszcze nadrobić? Pani, pani, jemu nic nie powiedzą. Rozumiem, że niektórzy gotowi są pomóc, ta dziewczyna, Kołodziej, rybacy... Szatniarz, kelner... Zdoła pani wydoić z nich podpis?
   - Mogę spróbować.
   - Musi pani. Dla swojej prywatnej przyjemności, bo dochodzenie umorzone. Tego rybaka może znajdę po kumotersku. Dlaczego tu jest tak mało ludzi?
   Odpowiedź, acz nie na temat, nie sprawiła mi trudności.
   - Bo tu nie ma domów, jeden stoi. Nie zna pan Mierzei? Przyjeżdżają obozy harcerskie, ale akurat też żadnego nie ma. Placówkę WOP-u szlag trafił, te murowane baraki to po nich, rybacy je sobie wydzierżawili, ustawili własny wyciąg i korzystają. A do gęstego zaludnienia w każdą stronę pięć kilometrów, ludziom się nie chce tak daleko latać. Nawet wątpię, czy w nocy ktoś pilnuje.
   - Mam nadzieję, że nie. Od razu byłby podejrzany.
   - Bo co?
   - A jak się pani wydaje, kiedy uszkodzili linę? W biały dzień i przy świadkach?
   Popatrzyłam na niego prawie z uwielbieniem. Co za szczęście, że przyjechał, fachowiec, i od razu przychodzą mu do głowy różne wnioski. Posprawdza ludzi, będzie wiadomo, kto jest kim...
   Nie zadałam mu następnego pytania, ponieważ pojawił się Bodzio. Zszedł na dół w swoim rybackim stroju, popatrzył na zbliżające się powoli łodzie i wrócił na wydmę. Zostawiłam majora na kontemplacji nudystów, których igraszki oglądał z wielkim zainteresowaniem, i udałam się po wiadomości z ostatniej chwili.
   Bodzio udawał, że porządkuje coś w jednej z tkwiących na piasku łodzi. Żywego ducha w pobliżu nie było i nikt nas nie widział. Poudawałam trochę, że patrzę z góry na morze.
   - Bez zmian - powiedział półgłosem. - Mam tu bywać tak samo.
   - A co na temat tej masakry?
   - Nic. Ani słowa.
   - Przyjechał jeden taki - powiadomiłam go wzajemnie. - Mamy sojusznika. Będzie spotkanie u niego po kolacji, pokaż się w oknie...
   Wróciłam do majora.
   - Na mój rozum, utrzymują zarządzenie w mocy dla zmylenia przeciwnika - zawyrokowałam z niesmakiem. - Żadnego wypadku nie było, a nawet jeśli, obecność Bodzia tutaj nie ma z tym nic wspólnego. Co ten Jacek właściwie robi w Warszawie?
   Major od razu zaczął wyglądać jakoś podwójnie, zirytowany i rozśmieszony równocześnie.
   - Dzikie sztuki. Ale rezultaty osiąga. Pomaga mu parę osób, z różnych powodów, między innymi sekretarka jego ojca, osoba w średnim wieku, też mocno zacięta. Uwielbiała swojego pracodawcę i jest gotowa na wszystko. To ona wykryła dość istotny drobiazg. Otóż okazało się, że Szmagier odjechał stąd zaraz po obiedzie i wcale nie wiedział, że stary Rojewski zmarł. Dowiedział się w Warszawie, nazajutrz, zdenerwował się okropnie i poleciał do znajomego laboranta. Po znajomości dał do zbadania odrobinę posiadanej substancji, to była właśnie akonityna, żądał wyjaśnień, do czego ona służy i jakie daje skutki. Powiedzieli mu, zdenerwował się bardziej i wszystko wskazuje na to, że przedtem nie wiedział, co robi. Możliwe, że został oszukany, miał to być zapewne środek mało szkodliwy, powodujący na przykład rozstrój przewodu pokarmowego i zadziałać jako ostrzeżenie. Niech się stary Rojewski uspokoi, bo inaczej nie wyjdzie z rewolucji żołądkowej. Lubił jeść, to wiedzieli wszyscy, i Szmagier chyba uwierzył, że ten rodzaj groźby okaże się skuteczny.
   - A jak prawda wyszła na jaw, zaczął stroić grymasy - odgadłam. - I zrobił się niebezpieczny dla otoczenia, więc musieli go uciszyć.
   - Coś w tym rodzaju...
   Przypłynęła pierwsza łódź, major oderwał się od pogawędki ze mną i poszedł oglądać z bliska szczegóły techniczne lądowania. Na plaży nieco zgęstniało, udałam się do wody, żeby trochę ochłonąć, bo przez ogólną sytuację zaczynał mnie szlag trafiać. Przyjechałam tu wyłącznie na prośbę Bodzia, a teraz cały ten pasztet stawał się wręcz moją osobistą zgryzotą.
   Nie odwiozłam majora do Krynicy, wolał wrócić sam, autobusem. Może coś badał po drodze.
   Zygmusia bałam się do tego stopnia, że czas oczekiwania na Bodzia spędziłam nie w pokoju, tylko na zasobniku po rybach pod oknem, nadsłuchując dźwięków z wnętrza. Sierżanta już wcześniej znalazłam w komendzie, bo normalne obowiązki służbowe musiał jednak spełniać, i kazałam mu przyjść z wizytą wieczorem. Podałam adres, nie mówiąc o majorze ani słowa.
   Zygmuś się nie pokazał, a skrzynka po rybach odgniotła mi, za przeproszeniem, odwłok. Za to dość wcześnie pojawił się Bodzio. Z ulgą podniosłam się z siedziska i poszliśmy do sprzymierzeńca.
   Jacek już tam był. Zdążyli chyba omówić wszystko co trzeba, bo major od razu zajął się drugą ofiarą wydarzeń. Bodzio mężnie wyznał grzechy i dołożył ciąg dalszy. Zaczynał być mniej zdenerwowany, a więcej wściekły.
   - Już mnie załatwili - oznajmił. - Nie wracałem autobusem, poszedłem plażą, żeby chociaż kawałek popłynąć, jako rybak nie mogłem, byłbym nietypowy. Na samym początku tłoku, już prawie w Krynicy, podszedł do mnie ten mój brodaty i wielkim rykiem spytał, czy mam zapałki. Cholernie chciałem odryczeć, że mi wpadły do wody, więc wyrzuciłem, ale kazali mi je nosić przy sobie, no trudno, złamałem się i dałem parszywcowi. Na to wymamrotał: Kręciłeś się przy wyciągarce, nie? Widzieli cię. Rąbnąłeś faceta. Bierz to pod uwagę. I poszedł. Zapałki oddał. No i proszę, pani ciągle ma rację, ma to paść na mnie.
   - lepa komenda też by tyle odgadła - wytknęłam.
   - Po cholerę ja w to bagno wlazłem...?
   Na retoryczne pytanie odpowiedzi nie uzyskał. Westchnął ciężko i kontynuował:
   - Ponadto od jutra mam się zająć sportem wodnym. Codziennie rano wypływać byle gdzie i wracać po paru godzinach, żeby się wszyscy do mnie przyzwyczaili. O niedźwiedziu mowy nie było. Żadnej mowy w ogóle nie było, bo polecenie dostałem na piśmie.
   Chciałam spytać, o której godzinie ma rozpoczynać te morskie rozrywki, ale w tym momencie do drzwi majora zapukał sierżant. Wszedł, spojrzał i uczynił ruch, jakby chciał się rzucić majorowi do nóg lub na szyję. Rozkwitł zachwytem.
   - O, na wszystkie dorsze świata! Anioł z nieba...! To jest, tego, melduję się, panie majorze, Lollobrygidy bym nie wolał...!
   - Dawno mnie nikt tak nie witał - powiedział major. - Siadaj, Krzysiu, nie wygłupiaj się z meldowaniem, bo ja tu jestem na urlopie, i posłuchaj ostatnich wiadomości. Potem pogadamy. Chyba że masz coś pilnego?
   Sierżant robił wrażenie, jakby wolał podskakiwać i trzaskać hołubce, ale usiadł. Radosny uśmiech i błogość nie schodziły mu z twarzy.
   - Pilnego nie, tylko tak ogólnie. No? Co jest? Bodzio powtórzył zeznanie.
   - O której masz tak wypływać? - spytałam.
   - Zaraz po rybakach. Najpóźniej o szóstej.
   - O rany boskie...
   - Nic, nic - powiedział sierżant pośpiesznie. - Ja mam prawo o wschodzie słońca zażywać kąpieli. Nie ma zakazu. Mogę w porcie.
   Bodzio był już tak skołowany, że nie wyłapał od razu przyczyn.
   - Dlaczego...?
   - Bo ci mogą wetknąć niedźwiedzia w ostatniej chwili - wyjaśniłam. - Z łódeczką kazali ci pływać czy bez?
   - Z łódeczką na holu.
   - No widzisz. Mogą cię dopaść nawet w wodzie, płetwonurek mordę wystawi i wtryni ci pakunek. Ale mam nadzieję, że sierżant będzie się kąpał z lornetką w ręku.
   - No głupi byłbym, gdyby nie - potwierdził sierżant.
   W napoje konferencyjne major był nieźle zaopatrzony, kawa, herbata, piwo i woda mineralna. Pomacał butelki i wybrał sobie najzimniejszą.
   - Cały dowcip polega na tym, że nawet złapanie tego płetwonurka z dowodem rzeczowym w ręku nic nam nie da - rzekł w zadumie. - Niedźwiedź okaże się pusty, a zabawa w elektronikę nie jest zabroniona. Uzyskamy nazwisko, ale to żaden sukces. No, tyle że byłoby wiadomo, że realizują ten swój tajemniczy plan.
   - Tajemniczy...! - prychnął wzgardliwie Jacek. 
   Odwróciłam się do niego gwałtownie.
   - Ty coś wiesz?
   - Wszystko. I nie powiem, co mi z tego.
   - Nie szkodzi. Powiedz to wszystko.
   - Już mówiłem do majora.
   - A major zdusi w sobie. Ja też chcę wiedzieć!
   - No dobrze. Pan pozwoli...? Kamienie lecą od ruskich ciurkiem, to mniej, to więcej, teraz akurat jest szansa na więcej. Bez żadnej absolutnie kontroli, to jest dochód uboczny, ale zdarza, się, że stanowi drugie tyle. Upłynniane są różnie, mówiłem, w Europie albo u nas, obecny duży rzut ma iść na Niemcy, ugadana poufna aukcja, wszystko nielegalne, bo odbiorca nie ma ochoty płacić podatków. Odgaduję, że całość oficjalnie przepadnie, czyli pójdzie do jednej kieszeni, i stąd te kretyńskie sztuki z niedźwiedziami i tak dalej. W każdym razie rąbnie to albo straci pośrednik, znaczy ty...
   Gestem brody wskazał na Bodzia. Bodzio z irytacją wzruszył ramionami i dolał sobie kawy z termosu.
   - Z dwojga złego wolałbym chyba rąbnąć - wymamrotał.
   - Na oczy ich nie zobaczysz - zapewnił go Jacek. - Rzecz jasna, nikt z tej elity niczego nie podejrzewa, ojciec o tym wiedział, pojęcia nie mam skąd, ale przypuszczam, że kogoś przekupił. mieszyło go, że się wzajemnie wyrolują. Ja bym też nic nie wiedział, gdyby nie to, że skojarzyłem tę polkę tutaj z informacjami w Warszawie. Ciebie znają trzy osoby i nikt więcej, ty z tymi ludźmi nie masz kontaktu, więc nikomu nic nie powiesz, do glin... o, najmocniej przepraszam...
   - Nie szkodzi - mruknął major.
   - Do policji w przypływie małpiego rozumu możesz sobie latać, ile ci się spodoba, nie policja tu rządzi, a każdy prokurator wykopie cię za drzwi. A jak nie wykopie, sam poleci. Nie masz z kim gadać, ujawniony zostaniesz post factum i moim zdaniem upieką nieszczęśliwy wypadek. Żeby nie było, że źle wybrali pośrednika... Chociaż z drugiej strony, ten, co wybierał, też może być do odstrzału...
   Urwał nagle, zmarszczył brwi i zastanowił się.
   - Zaraz, kto tam może być trefny...? Kogoś się może boją...
   - Galimatias - zaopiniował sierżant.
   - I pewna szansa - podchwycił major. - To nazwałem błyskającą okazją. Wojna między tymi ludźmi może złamać wzajemną solidarność, jeden drugiego wrobi przez zemstę.
   - Jeszcze może być tak - podjął Jacek. - Ciebie trzasną dyplomatycznie, żeby wszelki ślad zaginął, diabli cię wzięli, zmyłeś się do Argentyny. A tu załatwią tego, kto cię zaangażował, i to o niego głównie chodzi. Ten jednorazowy zysk to jest zwyczajna korzyść uboczna przy likwidacji przeciwnika.
   - Kogo? - spytałam gniewnie. - Nie upieram się wcale, że akurat ja to muszę wiedzieć, żadne nazwisko nic mi nie powie, gąb nie znam, ludzi nie znam, najgorsze swołocze robią doskonałe wrażenie, ale może chociaż wy? Może tym przeciwnikiem zamieszać, ostrzec go, podpuścić...?
   Major porozumiał się z Jackiem za pomocą zagadkowego spojrzenia. Potem popatrzył na sierżanta.
   - Lina...?
   - Tak jest! - odparł sierżant z energią. - Zabezpieczona!
   Usiłował ukryć dumę z siebie, ale i tak był chyba jedynym uczestnikiem konferencji przynajmniej w pewnym stopniu zadowolonym...
   
   * * *
   
   Z nadzieją, że Zygmusia o tej porze już nie spotkam, zdecydowałam się pójść na kolację. Sierżant został u majora, Jacek odjechał do Warszawy, Bodzio niechętnie udał się do domu. Wybrałam sobie smażalnię koło apteki.
   Nie ja jedna postanowiłam pożywić się przed snem, wszystkie stoliki na świeżym powietrzu były zajęte, a przy dwóch karmiono nawet dzieci w wieku przedszkolnym. Miejsc brakowało i kretynka podeszła do mnie.
   - No niech pani popatrzy, jaki ten mój mąż jest głupi - pożaliła się. - Muszę poczekać na niego, usiądę tu, można?
   - Oczywiście, proszę bardzo.
   - I chyba zjem coś. Miał mnie zabrać na kolację. Chyba zdąży przyjść, zanim trzeba będzie zapłacić..?
   Wymyśliła sobie smażonego węgorza, bo nic droższego nie było, tanie potrawy odczułaby jako plamę na honorze i niezmywalną hańbę. Przyglądałam się jej bez mała z podziwem.
   Znałam ją od dawna. Była najgenialniejszym stomatologiem-pediatrą, jaki istniał na świecie, a równocześnie najpotężniejszą kretynka, jaką zdarzyło mi się w życiu spotkać. Jak to było możliwe, nie potrafiłam odgadnąć. Odznaczała się przy tym wielką urodą, spokojną, nie agresywną, ale promieniującą zapewne seksem, bo mężczyźni pchali się do niej jeden przez drugiego. Przekroczonej jakiś czas temu czterdziestki nie było po niej widać, cera niczym róży kwiat, przepyszne włosy, talia jak u Scarlett OHara, piękne nogi i cała reszta. Służyła wdziękami chętnie, bo niby dlaczego nie, z tym że nie bez racjonalnych powodów.
   Mąż był niedobry. Wychodząc za niego, popełniła mezalians, kupił ją od rodziny, mającej za sobą wieki wykształcenia i kultury, zubożałej, ale z herbem i tarczą, kupił przy tym bardzo drogo, czym się szczyciła. Bogaty był, mógł sobie pozwalać. Podobał jej się nawet, ale łaskami obdarzała go skąpo i nie bez odszkodowania, o czym nasłuchałam się do wypęku, ponieważ powściągliwość była jej całkowicie obca.
   Po każdym świadczeniu usług ten niedobry mąż musiał wracać do domu z prezentem, stanowiącym jakiś próg do przekraczania dla gachów. Gach powinien przebić męża. Jeden owszem, stanął na wysokości zadania, naszyjniczek nie byle jaki, brylanty, czternaście karatów. Za to drugi okazał się do niczego, cóż przyniósł, bransoletka, taka cienka, jakby jej wcale nie było, ileż to warte, nic prawie. A udawał miłość bez granic! Trzeci wielbiciel na poziomie, od dwóch lat obsypuje ją skarbami sezamu, no, raz się wygłupił, różowy koral, sieczka, duża i efektowna, ale to przecież nie to! Połapał się i nadrobił to zaraz nazajutrz, szafir gwiaździsty, otoczony brylantami, sobolowe futro też ma od niego...
   I w tym wszystkim dziecięce zęby ratowała genialnie, jak to robiła, nie wiadomo, ale bachory dobrowolnie pchały się jej na fotel. Sama zarabiała majątek, na jaki plaster były jej pieniądze męża i prezenty gachów? Podejrzewałam, że uważa je za jakiś sprawdzian własnej wartości...
   Użalała się dalej nad swoim węgorzem, do którego nie chcieli w tej smażalni podawać wytrawnego szampana.
   - No i sama pani widzi, do czego doszło. Muszę siedzieć tutaj, a mieliśmy jechać do Miami. Ale mój mąż, oczywiście, zmarnował pieniądze, wymyślił sobie zobowiązania finansowe i jeszcze twierdzi, że musi pilnować interesów. A ja doskonale wiem, że to poszło na łapówki, przyznał się do dwóch miliardów, nic podobnego, wydał znacznie więcej, bo płacił nie tylko za siebie. Pani to sobie wyobraża? Za innych! Ten prokurator to istny Harpagon, myślałam nawet, żeby go poznać osobiście, ale mój mąż nie chce mi go przedstawić...
   Zainteresowałam się nagle jej gadaniem do samej głębi trzewi.
   - Ale chyba mu zwrócą? - podsunęłam ostrożnie.
   - Ach, oczywiście! Już on tego przypilnuje, ale kiedy? Nie wiem, dlaczego uparł się przy tej Krynicy Morskiej, ja tu nie widzę odpowiedniego towarzystwa. Pan Seweryn nawet interesujący...
   - Jaki pan Seweryn?!
   - Wierzchowicki. To on pośredniczy, może i rzeczywiście załatwiają tu jakiś interes. Co za człowiek, nie uwierzy pani, daje do zrozumienia, że to ja mam go zapraszać, wyobraża pani sobie? Nie on mnie, tylko ja jego. mieszne. Zrezygnowałam z niego od razu, chociaż może się podobać, ale jego poglądy są nie do przyjęcia. Znamy się już kilka lat i zawsze był taki...
   Dawno zjadłam swojego turbota, ale gotowa byłam zamówić następnego, pęknąć, utyć pięć kilo, zapłacić za jej węgorza, byle tylko nie ruszyć się z miejsca. Niewiarygodna kretynka zwierzała się bez opamiętania.
   - Ja nawet podejrzewam, że on część tego zatrzymuje dla siebie. Chciwe skąpiradło. Doją takie sumy, że mogłabym mieć za to naszyjnik królowej, całe futro z szynszyli, a nie tylko etolę! A ten mój głupi mąż wszedł w jakiś dodatkowy interes, tak twierdzi, obiecuje mi brylanty, no nie wiem, może, haracz płaci potworny, sama pani widzi, na urlop go nie stać...
   O Jezu, ratunku. Ta kretynka wyjawiała mi tu jakieś wstrząsające tajemnice! Zgadzało się, robili diamentowy numer...
   - Ach, Boże, różnie sobie płacą, jedni przelewem, inni gotówką, z tym że w dolarach, przy byle okazji. A Wierzchowicki? No jak to, potrzebny jest bardzo, nie wszyscy chcą się ze sobą kontaktować osobiście, a on zna cały świat! Dogada się z każdym, do poufnych rozmów jest w ogóle jedyny. I powiem pani, skąd się to bierze, on się po prostu podoba kobietom, a każdy ma jakąś żonę, przyjaciółkę, sekretarkę... Zrobią dla niego wszystko, co zechce, rozpuściły go potwornie, stąd te jego idiotyczne poglądy, niesmaczne, kobiety dla niego, a on dla nich nic, raczy obdarzać je łaską i to ma być szczęście. Jakieś kompletne pomieszanie pojęć. My też nie wszystkich przyjmujemy, chociaż kilku u nas bywa, wiceminister Kowalski, co za głupie nazwisko, jak można się tak nazywać jak tysiące innych ludzi, z ministerstwa, nie pamiętam, może finansów, a może handlu zagranicznego, robi mi takie awanse, że to wręcz żenujące! Nie uwierzy pani, co od niego dostałam! Topazy! Oszalał chyba. I to w srebrze!
   Wzgarda i uraza w jej głosie pozwoliły mi ocenić podarunek właściwie.
   - Pewnie - przyświadczyłam gorliwie. - Powinny być w złocie. Lepiej pasują kolorystycznie.
   - No, niechby chociaż! Ale topazy...? Skąpy idiota, więcej się z nim nie spotkam, niech sobie nie wyobraża. Z prokuratorem... jak mu tam, wyleciało mi z głowy... Więścik, Brzęścik...? Widują się w jego daczy, nawet nie wiem, gdzie to jest, mąż nie chce mnie ze sobą zabierać. Zawsze przyjeżdża tam dwóch posłów, bardzo bogaci...
   Siedziałabym tam z nią do rana i diabli wiedzą jakie jeszcze informacje zdołałabym uzyskać, ale niestety, ten jej mąż jednak przyszedł. Bardzo przystojny i gburowaty bufon. Za węgorza zapłacił, ze mną się nawet nie przywitał, chociaż mnie znał, zabrał żonę i wydarł mi z rąk źródło wiedzy. Zaledwie się oddalili, uprzytomniłam sobie, że tu jest samoobsługa i płaci się przy odbieraniu potrawy, a nie po zjedzeniu. Jezus kochany, jak ona to załatwiła...?
   Nie wytrzymałam, spytałam kasjerki.
   - A, proszę pani, tych państwa wszyscy znają - odparła pobłażliwie. - Żona robi, co chce, a mąż potem przychodzi i za wszystko płaci. Oni wynajęli całą willę od takich Kądziorków, Kądziorek powiada, że przez cały rok ryby nie tknie, tylko do góry brzuchem będzie leżał, bo na co mu, dosyć zarobił. Kądziorkowa córkę do roboty zagnała, za te pieniądze Kądziorkówna do Paryża pojedzie. Czyste wariactwo, wszyscy o tym wiedzą. Kądziorkowa zakupy robi, Kądziorek do Gdańska po koniaki jeździ, nawet i dla siebie kupuje. Różne tu ludzie przyjeżdżają, ale takich to jeszcze nie było, milion złotych to dla nich jak śmieć.
   Ochłonęłam o tyle, że wypieki zeszły mi z twarzy i poleciałam do majora. Zwierzenia kretynki przekazałam mu możliwie dokładnie, powinien zrozumieć z nich znacznie więcej niż ja. Owszem, nie powiem, ucieszył się tak, że nawet tej uciechy nie starał się ukryć. Jako następny powinien ucieszyć się Jacek...
   
   * * *
   
   Zygmuś znalazł na mnie metodę. Pojawił się kwadrans po ósmej rano, zanim zdążyłam pomyśleć o wyjściu z domu. Poranek nigdy nie stanowił dla mnie atrakcyjnej pory, za mało miałam w sobie wigoru, żeby uciec przez okno.
   - Sprawozdanie-sprawozdanie! - wołał dziarsko już od progu. - Zadanie wykonałem, proszę-proszę! W takiej aferze każda-każda chwila ważna, mam spostrzeżenia, wnioski-wnioski!
   Zrezygnowałam z walki, zrobiłam sobie herbatę, usiadłam i poddałam się klęsce. Nie było siły, musiałam Zygmusia wysłuchać i dowiedzieć się wszystkiego o poczynaniach grubego faceta w zielonej koszuli, który obchodził mnie tyle co psa piąta noga.
   - Doprawdy-doprawdy - mówił Zygmuś z wyraźnym uznaniem. - Pracowity złodziej czy może włamywacz...? Upatrzył ofiarę, już-już zawarł znajomość, opisałem-opisałem go!
   Otworzył walizkę i zaczął ją przekopywać.
   - Witał się-witał się! Byłem tuż-tuż! Poszedł do wody, pluskał się, pływał-pływał, wrócił, rozmawiali... - znalazł miękki zeszyt i przekartkował. - O, proszę-proszę! Włos ciemny. Obfity, krótki. Czoło wysokie. Ostre rysy, nos wąski, brwi asymetryczne, jedna prosta, druga trójkątnie uniesiona do góry. W nieznacznym stopniu...
   Zaczęło mi się coś wydawać.
   - ...wargi średnio wąskie. Broda rozdzielona, z lewej strony stara szrama około trzech centymetrów, słabo widoczna. Na prawej skroni znamię, okrągłe, ciemne, na lewej dłoni brak ostatniego członu małego palca...
   No tak, dobrze mi się wydawało. Pan Janusz!
   - Wzrost wysoki, prawie jak ja. Budowa szczupła. Oczy zmrużone, nie stwierdziłem koloru. I co ty na to-co ty na to-co ty na to?
   Nie wiedziałam, co ja na to, ponieważ za skarby świata nie mogłam sobie przypomnieć, co mu wczoraj nałgałam i jaką aferę wymyśliłam. Na razie widziałam wyraźnie, że gruby facet w zielonej koszuli dopadł pana Janusza, jednego z moich znajomych, najniewinniejszego człowieka pod słońcem.
   - I co? - spytałam dyplomatycznie. 
   Zygmuś był dumny z siebie i pełen triumfu.
   - Ostrzegłem go.
   - Co...?
   - Tak jest-tak jest! Czułem-czułem, że to jest mój obowiązek-obowiązek! Naraziłem się na scenę, nieprzyjemną-nieprzyjemną!
   Mój niepokój zmieszał się z zaciekawieniem. Co, u diabła, ten Zygmuś mógł zrobić?
   - Mów po kolei - zażądałam stanowczo.
   - Otóż wrócił-wrócił. Delikwent. Inwigilowany. Parskał. Prychał. Oceniał wodę, pozytywnie-pozytywnie. Numer drugi już się kąpał. Palii papierosa. Numer pierwszy zadał pytanie. Charakterystyczne. Mianowicie: Pieniądze doszły? Numer drugi odparł, że tak. Podszedł numer trzeci. Usiadł. Włosy blond. Skąpe. Ciemię łyse, od czoła. Oczy mało barwne, szaroniebieskie. Brwi obfite, wyraźne, proste. Twarz owalna, szeroka. Nos mięsisty. Broda i szczęka wyraźne. Szyja gruba. Również wysoki, sylwetka dość masywna. Rozmawiali. Numer trzeci jeszcze się nie kąpał. Numer drugi... Nie, zaraz-zaraz. Dziecko od strony morza krzyczało: Wujku, wujku, powietrze zeszło! Numer drugi pobiegł ku wodzie. Nie było widać, co robi, wydedukowałem, że pomagał dziecku. Numer pierwszy i numer trzeci skorzystali z sytuacji, rozmawiali szyfrem. Otóż proszę-proszę... Numer pierwszy: I jak poszło? Numer trzeci: Wyszedłem na swoje. Numer pierwszy: A co pan trafił? Numer trzeci: Raz dęby, sprawdzili, byłem najlepszy, a potem przyszedł full...
   Łypnęłam okiem, Zygmuś miał tego fulla zapisanego jako Ful. Dużą literą.
   - Numer pierwszy: Z ręki czy z dokupu? Numer trzeci: Z ręki, przebiłem. Duża pula, Ful wziął. No i wreszcie się przejechali. Numer pierwszy: Kareta? Numer trzeci: Właśnie, z dokupu, ale miałem nosa. Na to numer drugi powrócił. Numer pierwszy i numer trzeci poszli do wody. Policja zapewne zna ten-ten szyfr? O ile wiem, to się nazywa grypsera?
   Urwawszy nagle komunikat, Zygmuś spojrzał pytająco i z powątpiewaniem. Pomyślałam, że ja tę grypserę znam chyba lepiej. Zygmuś nigdy w życiu nie grał w karty i nie miał zielonego pojęcia o pokerze, ja zaś, oprócz grypsery, znałam także pana Janusza. Musiał mieć wyjątkowy niefart, skoro czekał na pieniądze, bo na ogół w te obrazki był dobry i wychodził do przodu. Namawiał mnie nawet przy spotkaniu na udział w rozrywce, ale nie mogłam sobie na to pozwolić z Bodziem na głowie.
   - No? - spytałam niecierpliwie. - Co dalej?
   - Obowiązek-obowiązek. Skorzystałem z okazji. Ostrzegłem numer drugi...
   - Mam nadzieję, że nie zwracałeś się do niego per panie numer drugi?
   - Żarciki-żarciki! - rozczulił się Zygmuś i ucałował mnie w łokieć. - Powiedziałem enigmatycznie, że ktoś tu będzie ofiarą-ofiarą. Należy uważać. Wystrzegać się pana Fula. Ukryć-ukryć zasoby. Nie ujawniać.
   Oczyma duszy ujrzałam pana Janusza, ostrzeganego tymi słowy, i przez chwilę miałam trudności z zachowaniem stosownej powagi.
   - A on co na to?
   - Wydawał się zaskoczony-zaskoczony. Ufny człowiek. Podziękował.
   Prawdopodobnie uznał, że dopadł go wariat i nie chciał się sprzeczać. Zrozumiałe-zrozumiałe. Złapałam się na tym, że zaczynam myśleć metodą Zygmusia. To nie ja byłam niebezpieczna dla otoczenia, tylko on. Pocieszyła mnie myśl, że wyjaśnię panu Januszowi całą tę scenę i rozśmieszę go do łez, szczególnie tym wystrzeganiem się pana Fula, nie mówiąc już o ukrywaniu zasobów. Przy pokerze...!
   W tym momencie przypomniałam sobie nagle, jaką aferę ujawniłam przed Zygmusiem. Szajka złodziei miała okradać turystów. Ugryzłam się w język, żeby nie spytać, dlaczego akurat pana Janusza ustawił w roli ofiary, a z numeru trzeciego, kimkolwiek był, uczynił złoczyńcę. Zaciekawił mnie dalszy ciąg.
   - Numer drugi udał się do wody - ciągnął relację Zygmuś. - Zapewne, żeby ochłonąć-ochłonąć. Wrócili wszyscy trzej, pozbierali rzeczy, udali się ku wschodowi...
   No, ja myślę. Pan Janusz musiał zawiadomić ich w wodzie, że nadział się na agresywnego wariata...
   - Poszedłem za nimi. Numer pierwszy poczuł się zagrożony-zagrożony. Zrobił mi scenę, jakoby podążam za nim zbyt blisko-blisko i bezustannie, on sobie nie życzy asysty-asysty za plecami. Na złodzieju czapka-czapka gore. Wyjawiłem pogląd w kwestii swobody, każdy-każdy ma prawo chodzić, gdzie zechce. Scysja-scysja.
   Od pana Janusza dowiedziałam się później, jak to wyglądało.
   
   * * *
   
   Trzej panowie, na wszelki wypadek, woleli odseparować się od szaleńca, zmieniając miejsce pobytu, szaleniec jednakże udał się za nimi. Swoją metodą, trop w trop, oszczędnościowym krokiem. Numer pierwszy, niejaki mecenas Koczarko, cywilista, nie wytrzymał.
   - Panie, czego pan mnie szturchasz w plecy, do wszystkich diabłów? - spytał z irytacją. - Mało ma pan miejsca dookoła? Co ja jestem, magnes?
   - Każdemu-każdemu - odparł na to Zygmuś z godnością - wolno chodzić. Wolno chodzić.
   - Ja panu nie każę fruwać albo się czołgać, chodź pan, tylko nie po mnie!
   - Nie ma-nie ma zakazu-zakazu...
   - Jak pana strzelę w ryja to pan obejrzysz sobie zakaz, oświetlony zaziemską iluminacją - wtrącił się numer trzeci. - Won, palancie!
   Palant zapewne przekonał Zygmusia, że jawność poczynań nie popłaca. Odczekał chwilę i jął śledzić podejrzanego z ukrycia. Jak wyglądało ukrycie, dowiedziałam się z kolei od Kasi, która odznaczała się dużą spostrzegawczością i przypadkiem właśnie szła na plażę.
   - Jakiegoś półgłówka widziałam, pani Joanno - zwierzyła mi się nieco później. - To chyba coś dla pani, pani lubi takie rzeczy wyłapywać. Trzech ludzi szło deptakiem, a czwarty, ten półgłówek, przeskakiwał pomiędzy drzewami i krzakami bokiem. Przykucał, kawałek biegł na czworakach, w takim momencie go właśnie zobaczyłam i w pierwszej chwili myślałam, że to małpa. Taka duża, zaniepokoiłam się nawet, że skądś uciekła. Potem to się wyprostowało i okazało się, że nie, jednak człowiek. Wyglądał jak wariat, cały czas wpatrywał się w tamtych trzech, a w dodatku skakał tak z walizką w ręku. Jeżeli pozabijali się wzajemnie, to ja mogę być świadkiem, bo ich wszystkich zapamiętałam.
   Zapewniłam Kasię, że na razie wszyscy żyją. Chyba trochę żałowała.
   
   * * *
   
   Chwilowo Zygmuś kontynuował sprawozdanie, rozpalając moją ciekawość, później dopiero zaspokojoną. Trzej panowie, jedna ofiara i dwóch podejrzanych, doleźli do Pelikana i ugrzęźli w kawiarni z widokiem na morze. Pili trunki, zajęcie wysoce naganne. Potem poszli na obiad, Zygmuś też, do swojego pensjonatu, ale jadł szybko i jeszcze zdołał ich dopaść. Cały dzień ich pilnował, był na plaży, bo oni też, numer trzeci gdzieś znikł, ale pierwszy i drugi pozostali, drugiemu jakaś dama przyprowadziła dziecko, udali się wreszcie na kolację, po czym poszli chyba do domu. Numer pierwszy znikł w wejściu do pensjonatu, a numer drugi z dzieckiem w prywatnym domu. Tym sposobem Zygmuś bezbłędnie wyśledził miejsce zamieszkania pana Janusza z siostrzeńcem.
   - Otóż-otóż - mówił teraz z zapałem. - Upatrzona ofiara-ofiara. Pułapkę-pułapkę należy zastawić, czyhać-czyhać. Jednak może policja...? Na gorącym uczynku...
   Przypomniałam sobie własną opowieść w całości.
   - Nie - oznajmiłam stanowczo. - Oni to mają zrobić jednym kopem. Trzeba wyłapać chwilę, kiedy ten twój numer pierwszy spotka się z takim... brunet, czarne oczy, oliwkowa cera, wzrost średni, szczupła sylwetka, zręczne ruchy. Wtedy dopiero może coś nastąpić i tego należy dopilnować. Jeśli uczepisz się go porządnie, wyświadczysz olbrzymią przysługę.
   Zygmuś w skupieniu zanotował rysopis Seweryna Wierzchowickiego. Rola Sherlocka Holmesa nagle przypadła mu do gustu. Zapalił się.
   - Ho-ho-ho! Więcej-więcej! Doskonale-doskonale! Już ja go z oka nie spuszczę, wszystko-wszystko będę widział! Możesz-możesz na mnie liczyć!
   Podrzucenie mu pracy śledczej okazało się czystym błogosławieństwem. Nareszcie miał co robić, a jego wrodzona wścibskość aż kwiczała z uciechy. Miałam wielką nadzieję, że mecenas Koczarko, którego nie rozpoznałam od tyłu, nie zna w ogóle Seweryna Wierzchowickiego i nie spotka się z nim nawet przez przypadek, zatem beztrosko rzuciłam go na żer. Dołożyłam Wydrę, bo co mi szkodziło.
   - No i czego tu jeszcze siedzisz? - spytałam surowo i z naciskiem. - To nie są żadne śmichy-chichy, ten numer pierwszy może już gdzieś poszedł. Kto ma go pilnować?
   Zygmuś zgłupiał z tego do reszty. Zerwał się, przejęty do szaleństwa, chwycił mnie w objęcia tylko raz i na krótko, złapał walizkę i wybiegł, jeszcze za drzwiami zapewniając o swoich umiejętnościach. Utajony w nim geniusz pokaże, co potrafi!
   Ulgi doznałam bez granic, odetchnęłam głęboko i udałam się na poszukiwanie wspólników.
   Major nie prezentował żadnej histerii, spokojnie zjadł późne śniadanie i wybierał się właśnie na plażę. Sierżantowi obiecał, że poczeka w domu aż do jedenastej, na wszelki wypadek, Jacek miał znów przyjechać po trzeciej. Za pięć jedenasta, kiedy zdecydowałam się pójść po swoje rzeczy i postąpić dalej jak normalna jednostka na urlopie, wpadł rozanielony sierżant.
   - Mamy go! - wydyszał od progu.
   Czym prędzej usiadłam z powrotem na krześle. Sierżant pod wpływem dwóch pytających spojrzeń, rozbudował informację.
   - Znaleźli go, tego rybaka. Nie do wiary, ale faktycznie rybak! Mieszka w Bryzgielu, to taka wieś nad Wigrami. Dopiero co wrócił do domu i stawiał piwo w gospodzie, cała balanga można powiedzieć. Nazywa się Hubert Niegłojda, opowiadał, że założył się z jakimś, że potrafi łowić ryby w morzu, i wygrał zakład, a jeszcze do tego miał zarobek z ryb. Łowił z obcymi rybakami, podzielili się z nim uczciwie, a kiszka, wcale nieprawda, żadnej forsy od nich nie wziął. O innych szczegółach ani słowa, nasz chłopak nie naciskał, żeby go nie spłoszyć.
   Major zmarszczył brwi, ale wydawał się zadowolony.
   - Bardzo dobrze - pochwalił. - Trzeba będzie z nim pogadać od serca. Chyba wykorzystam Rojewskiego...
   - Jakim sposobem udało się wam znaleźć go tak szybko? - spytałam ze zdumionym podziwem, bo odgadywałam przecież, że oficjalną drogą nikt go nie szukał.
   - A bo widzi pani... - zaczął sierżant z zapałem i ugryzł się w język. Spojrzał na majora.
   Major wyręczył go w odpowiedzi. Widocznie w nietypowej sytuacji można mi było wyjawić tajemnice służbowe.
   - Bo widzi pani, wszędzie pałęta się jakiś tak zwany porządny człowiek, o którym się wie. Załatwianie po kumotersku ma swój sens, dzięki poprzednim czasom doszliśmy w tym do dużej wprawy. Rozesłałem prywatną prośbę do wszystkich komend nad jeziorami, zwracając się dyplomatycznie do owych niezupełnie zdemoralizowanych ludzi, a tam się na ogół wszyscy wzajemnie znają. Ilość rybaków jest ograniczona, takich na przykład drwali albo księgowych nikt nie ruszał, garbatych, brodatych, łysych i bardzo starych również omijano. Brodatych jest w ogóle większość, a sama pani twierdziła, że ten trzeci brody nie miał, więc eliminacja była ułatwiona. Prędzej czy później musiało się na niego trafić, o ile mówił prawdę i rzeczywiście był rybakiem. Okazuje się, że tak. Spróbuję go tu ściągnąć podstępnie, dobrowolnie może nie chcieć przyjechać, nie tylko dla zeznań, ale także dla konfrontacji. Rojewski za to zapłaci, nie mam żadnego miłosierdzia dla jego pieniędzy, sam chciał. Jest to może walka na ten sam rodzaj broni, kto da więcej i kto kogo przebije. Tak prawdę mówiąc, na moim miejscu powinna siedzieć prywatna agencja detektywistyczna, ale wyznam pani, że cała ta polka ciekawi mnie osobiście i dlatego wziąłem sobie zaległy urlop. Mogę?
   - Tak jest! - strzelił sierżant odruchowo.
   - Może pan - zgodziłam się równocześnie. - Może nawet sama go rozpoznam, chociaż patrzyłam z daleka. Ale widziałam, jak wyskakiwał, pochylał się nad hakiem i oglądał linę, miał piękną sylwetkę, chłopak jak świeca w pełnej sile wieku. Niech się pochyli jeszcze raz.
   - W porządku, zapłaci mu się, zrobimy z tego pracę zleconą.
   - Jeżeli ściśle należy do szajki, nie zgodzi się za skarby świata - zauważył delikatnie sierżant.
   Nie miałam wątpliwości, co nastąpi w takim wypadku.
   - Wtedy dostanie po mordzie od Jacka - stwierdziłam pouczająco. - Będzie miał do wyboru, zyski materialne albo straty fizyczne. Doświadczenie uczy, że wszyscy wolą to pierwsze. Poza tym, na górze widział go Bodzio, nie mówiąc już o naszych rybakach, którym wystarczy zapewne jedno spojrzenie na twarz...
   - A już tak całkiem poza wszystkim, przestępstwa nikt mu nie zarzuci - zwrócił nam uwagę major. - Nie ukrywał wystrzępionej liny, przeciwnie, zaniepokoił się nią. I to jest jedyna rzecz, jaką musi zeznać oficjalnie. Nic szkodliwego.
   Przypomniałam sobie nagle o Bodziu i odwróciłam się do sierżanta.
   - Zaraz. I co? Kąpał się pan o szóstej rano?
   - A jak? O wpół do szóstej. Bardzo przyjemnie, to niezły pomysł, będę się kąpał codziennie.
   W jego głosie brzmiały razem zuchwałość i satysfakcja.
   - Bodzio wypłynął?
   - Wypłynął. Z tym że miał inną łajbę, tamtą zabrali. Nikt się do niego nie zbliżał ani na lądzie, ani na morzu.
   - Sam ściągał łódź?
   - Nie sam. Pomagałem mu osobiście.
   Zatroskałam się, że to może ryzykowne. Sierżant grzecznie zapytał, kto go rozszyfruje z daleka w kąpielówkach, skoro wszyscy są przyzwyczajeni do munduru, nawet Bodzio w pierwszej chwili nie poznał go z bliska. Odpłynął, manewrował po mistrzowsku, chociaż ta rzecz na holu trochę przeszkadzała i wyglądało to tak, jakby żeglarzowi brakowało trzeciej ręki. Ma wrócić około pierwszej.
   Postanowiłam obejrzeć ten powrót. Majorowi przypomniałam, że posiadamy telefon komórkowy i w każdej chwili może porozumieć się z Jackiem. Spodobała mu się ta myśl, poszedł ze mną, zabrał przyrząd i nie upierał się więcej przy moim towarzystwie. Udałam się zatem na plażę.
   Na samym wstępie natknęłam się na pana Janusza.
   Wyjaśniłam mu od razu, że wczorajszym szaleńcem był mój kuzyn, któremu sama podsuwam różne głupie zajęcia, żeby się go pozbyć. Tym razem przeprowadzał eksperyment tropicielski. Pan Janusz nie miał pretensji, opisał mi z detalami Zygmusiowe poczynania i rozśmieszyliśmy się wzajemnie. Potem poruszył się żywo i spojrzał gdzieś w dal, w gęsty tłum.
   - No niech pani popatrzy, wołomińska mafia nad morzem - powiedział z odrobiną zgorszenia. - Zaniedbują wyścigi?
   - My też zaniedbujemy - zwróciłam mu uwagę. - Który to?
   - Już poszedł, tam gdzieś dalej, o... Za tymi, co grają w piłkę. No, ja tu jestem niejako pod przymusem, obiecałem mojej siostrze, że zabiorę nad morze siostrzeńca, powinna była już przyjechać i zwolnić mnie z obowiązku, ale ma jakieś kłopoty. Przyjedzie później.
   Pan Janusz westchnął, ja zaś wytrzeszczyłam oczy. Jak wygląda wołomiński mafiozo, nie miałam najmniejszego pojęcia i bardzo chciałam go zobaczyć, bo czułam się wybrakowana. Wszyscy ich znali, tylko ja nie. Za graczami w piłkę było przejście i lazł tamtędy cały pochód, nikogo nie udało mi się rozróżnić.
   - Nic nie widzę - powiedziałam z niezadowoleniem. - Niech mi pan go pokaże przy najbliższej okazji. Podobno wołomińska mafia prezentuje wyższy poziom niż ożarowska i niektórzy robią nawet eleganckie wrażenie. Chcę to zobaczyć.
   Pan Janusz przyświadczył. Nobliwy pan w garniturze od londyńskiego krawca i ze znajomościami w wyższych sferach, to równie dobrze może być prezes spółki akcyjnej, jak wołomiński mafiozo. Zmądrzyli się i wcale nie wyglądają na bandziorów, co w najmniejszym stopniu nie oznacza zmiany charakterów. Pan Janusz, który na wyścigach błąkał się gdzie popadło w poszukiwaniu zakulisowych informacji, znał niektórych z twarzy.
   - On tu bywa - oznajmił. - To znaczy, często go widuję na plaży, dwóch, ściśle biorąc, ale tego drugiego rzadziej. Podobno, taką plotkę słyszałem, jest tu także ich szef, ale jego nikt nie zna. Nie lubi się pokazywać publicznie.
   Szef zaciekawił mnie również, ale na rozpoznanie nie miałam już żadnych szans, skoro jego pobyt w Krynicy Morskiej był plotką. I tak ten zlot gwiaździsty przestępców stanowił ewenement.
   Porzuciłam pana Janusza i zaraz potem spotkałam Kasię, która lubiła chodzić na obiady wcześnie i właśnie opuszczała plażę, uzupełniła mi opowieść o Zygmusiu, a potem wreszcie nadpłynął Bodzio. Wydawał się dosyć zadowolony z życia, ale z liną wyciągarki obchodził się nad wyraz ostrożnie i dokładnie się jej przyglądał. Pomogli mu rybacy, którzy prawie równocześnie wrócili z flądrą, potem oczywiście Bodzio pomagał im, potem jeszcze zabezpieczał swój zdalnie sterowany balast. Następnie popędził kawałek ku wschodowi, żeby pomagać jakimś osobom, którym przewrócił się parasol. W rezultacie zrobiła się trzecia godzina i plaża na nowo zaroiła się ludźmi.
   Obejrzałam sobie jeszcze mecenasa Koczarko, tym razem w pomarańczowej koszuli, idącego brzegiem na spacer, za nim zaś tropiącego Zygmusia w kąpielówkach i z walizką w ręku, po czym zajęłam się własnymi obowiązkami.
   Całe popołudnie, aż do wieczora, spędziłam na pracy pisarskiej, z pamięci odtwarzając wszystkie zeznania. Podpisu nie odmówił mi nikt, wszystkim bowiem wmawiałam, że robię na złość policji i prokuraturze. Na złość przemówiło. Miałam szatniarza, kelnera, Kołodzieja i barmankę, brakowało mi tylko Marzeny, która wykorzystywała czas wolny i przebywała nie wiadomo gdzie. Pomyślałam, że złapię ją jutro.
   Bardzo późnym wieczorem odnalazł mnie Bodzio.
   - Myślę strasznie - powiedział blisko północy - jak i gdzie można trzasnąć gościa, żeby całkiem znikł z horyzontu. Bo jedno z dwojga. Albo zginę w katastrofie... a, to musiałbym się spalić, ale pożar to kiszka z grochem, każda jełopa załatwi, wsio rawno co ukradłem, brylanty czy narkotyki, też się spalą. Nie wie pani, heroina nie śmierdzi?
   - Nie mam pojęcia. Zażywa się ją do wnętrza... Ale podobno zastrzykiem, może i doustnie, więc chyba nie.
   - No więc katastrofa i hajc. Łupy szlag trafił. Albo powinienem zniknąć z majątkiem, prysnąłem do Argentyny, czy gdzieś tam, o fałszywe dokumenty zadbałem wcześniej. Bo inaczej, załóżmy, złapią mnie i co? Nic nie mam. Co z tym zrobiłem? Skopolaminą mnie załatwią, komu by się chciało przypalać podeszwy i wyrywać paznokcie, wszystko powiem i cały kant wyjdzie na jaw. Nie mogą przecież do tego dopuścić?
   - Jeszcze cię można utopić - podsunęłam życzliwie.
   - Trudno by im było. Akurat z wodą dam sobie radę. Oni może o tym nie wiedzą, ale powinni brać pod uwagę, że przepłynę takie, na przykład, dwadzieścia kilometrów...
   - Przy topieniu dostaniesz w łeb i nic nie przepłyniesz.
   - Sam siebie nie rąbnę. Musiałbym się znaleźć na wodzie w towarzystwie. Może pani być spokojna, że prędzej skoczę niż mnie trafią. No dobra, można mnie uśpić, związać, zastrzelić, ale to już duża polka. Potrzebne liczniejsze grono i cała kołomyja, a jeśli tu idzie o wielki szmal, ci wszyscy pokrzywdzeni przeprowadzą śledztwo lepsze niż wszystkie policje świata. Wystarczy, że ktoś tam puści farbę, nabiorą podejrzeń i już chłopcy nie będą mieli łatwego życia. Jak mnie załatwić bezszmerowo?
   Siedzieliśmy w porcie, na rufie łodzi rybackiej, wyciągniętej na piasek ledwo trochę, przy samej wodzie. Sztorm nie groził. Dochodziła północ. Łódź na uboczu okupowana była przez jakąś parę, dyżurujący strażnik tkwił na górze, pojedyncze osoby plątały się gdzieniegdzie i właziły do morza. Ogólnie panował spokój. Ewidentnie przeznaczony na ubój Bodzio rozważał sprawę usunięcia siebie z tego padołu nie dla rozrywki, tylko w celu uniknięcia niebezpieczeństwa. Gdzie, kiedy i przed czym miał się strzec...? Chwilowo obaw nie było. Niedźwiedzia miał dostać jutro, wypłynąć pojutrze o świtaniu. Za parę minut jutro i pojutrze miało się przekształcić w dziś i jutro. Za dzień, dwa dostanie torbę i odjedzie do Kopenhagi, zniknie tajemniczo dopiero później.
   Przejęta i zatroskana, usiłowałam wejść w rolę przestępcy, obmyślając najkorzystniejszy sposób zgładzenia pośrednika. Żeby to w ogóle zyskało jakiś sens, musiałabym przedtem zagarnąć dla siebie i ukryć ten rzekomo wysyłany majątek. Wyobraźmy to sobie.
   Oczyma duszy natychmiast ujrzałam gościa, któremu wtykam wielką kopertę z gazetami, pociętymi na kawałki. Goniec bierze, wiezie gdzieś tam, oddaje. Odbiorca zagląda do środka, znajduje gazety zamiast forsy, łapie słuchawkę, dzwoni do mnie. Ja, blada i wstrząśnięta, przysięgam, że wysłałam uczciwe pieniądze, może nawet mam świadka, który widział, jak je upycham w owej kopercie, de facto kopertę prawdziwą zdążyłam zamienić na fałszywą na przykład w przedpokoju, w chwili wręczania chłopakowi. Odbiorca w nerwach zgrzyta zębami, obydwoje zgodnym chórem wrzeszczymy: Gdzie ten gówniarz...?!!! Gówniarz znikł jak sen jaki złoty, znajdujemy go potem w byle którym zaułku zadźganego nożem, koperty przy nim nie ma, morderstwo i rabunek, sprawca nieznany...
   Pochwaliłam sama siebie za doskonałe załatwienie sprawy. Ten świadek miał swój sens. Zatem musi istnieć świadek faszerowania niedźwiedzia i pakowania torby, któryś z tych trzech opiekunów Bodzia czy też może ktoś czwarty...?
   Westchnęłam ciężko, bo sprawa z Bodziem była jednak bardziej skomplikowana. Już z zadźganiem gońca w zaułku miałabym kłopoty, a co mówić tutaj, przy tych wszystkich jego podróżach... I nie pieniądze mu wtykam, tylko brylanty, lżejsze niż heroina i mniej miejsca zajmują, z heroiną musiałby chyba wlec na holu wagon kolejowy, a nie głupią łódeczkę, chociaż diabli wiedzą po czemu jest to świństwo obecnie. Ćwierć wieku temu za gram płacili dwanaście dolarów...
   Ile, do wielkiej grypy, płacą za brylanty...?! Zgubiłam się w obliczeniach. Bodzio chwile mojego milczenia przeczekiwał cierpliwie, kazałam mu teraz policzyć, co może ile kosztować, zakładając dziesięciokrotną podwyżkę i zamieniając karaty na gramy. Nie na głos, po cichu, nie przeszkadzać mi w myśleniu, podać ostateczny rezultat. Bodzio posłusznie wyciągnął z kieszeni kalkulatorek i zaczął liczyć, notując rezultaty na burcie łodzi i przyświecając sobie zapalniczką.
   Moje myślenie utknęło na głębokim przekonaniu, że wagon heroiny na świecie istnieje. Co do wagonu brylantów natomiast, istnieją wyłącznie wątpliwości...
   - Kilo heroiny sto tysięcy - powiedział Bodzio. - Kilo brylantów pół miliona. Brylanty lepsze.
   Poczułam się lekko zaskoczona.
   - Nie zgubiło ci się tam jakieś zero? Heroiny się nie czepiam, ale kilo brylantów...? Ile to może być na objętość?
   - Nie wiem. Ma pani jaki pierścionek albo co? 
   - Mam. To takie, co tu widzisz, o ile widzisz cokolwiek, to jest chyba zero dwa. No, może zero dwa i pół...
   - No to jeden karat, pięć razy tyle, dziesięć karatów, jeden gram, pięćdziesiąt razy tyle...
   - Czekaj, opamiętajmy się, przecież nie będą się szarpać o brylanty poniżej jednego karata! Nawet poniżej dwóch!
   - Dobra, dziesięć, jeden gram tysiąc sztuk... Nagle przypomniałam sobie, że kiedyś liczyłam na sztuki małe bursztynki. Gdyby były brylantami, stanowiłyby majątek.
   - Dwieście sztuk, takich już godnych uwagi, to jest tyle co paczka papierosów - przerwałam mu. - Tysiąc to jest pięć paczek, na objętość mniej niż ta kretyńska heroina!
   - A droższe! - ucieszył się Bodzio. - Teraz mi przychodzi do głowy, że mogą mieć i takie po piętnaście karatów...
   Niepojęte zaćmienie umysłu, trwające we mnie od samego początku tej całej idiotycznej afery, nagle jakby mi przeszło i znów mu przerwałam. Zaczęłam myśleć na głos.
   - Bodziu, myśmy zgłupieli. Teraz wiem od majora, że narkotykami chcieli cię tylko przestraszyć, ale powinnam była odgadnąć to już w pierwszej chwili. Węszymy wielki kant jednorazowy, gdzie on wielki na tych paru kilo! Porządne afery narkotyczne zaczynają się od całej ciężarówki, gdyby ci kazali płynąć prawdziwą łodzią podwodną, wyładowaną po dach, to jeszcze miałoby trochę sensu, ale nie głupi niedźwiedź i głupia torba. Oczywiście, że tylko diamenty, ty może nie, bo jesteś za młody, ale stara gropa powinna sobie przypomnieć różne afery, o których dawno temu słyszała! Oni ich nawet wcale nie muszą kraść, przez władze to leci, dostojnicy mają zarobek na boku i jeśli ktoś chce się na tym wzbogacić raz a dobrze, musi przechwycić duży rzut. Diamenty przemysłowe do niczego, też musieliby rąbnąć cały wagon, ale z Uralu... a tam z Uralu, cholera ich wie skąd, uzyskują błękitne. Piętnaście karatów, cha, cha, a osiemdziesiąt nie łaska?
   - Ja bym się nie obraził i za piętnaście - zauważył Bodzio smętnie. - Po czemu to na zachodzie, nie wie pani?
   - Nie wiem dokładnie, ale wiem, że generalnie interesują ich takie od dziesięciu w górę. Poza tym, dlaczego my się czepiamy brylantów, a rubiny to pies? O ile pamiętam, lecą z Dalekiego Wschodu, z Afganistanu i od ruskich, zdarzają się im gwiaździste, straszna forsa! Na plaster im heroina, jeżeli chcą zachapać wielki szmal, wystarczy im parę sztuk okazowych, zawsze się może przytrafić jakieś ekstraznalezisko i skąd wiemy, czy się właśnie nie przytrafiło? Teoretycznie przemycają tobą...
   - Trochę to może tak, jak z tą perłą, co ją dali dziecku do wiercenia? - zainteresował się Bodzio. - Ręka mu nie drgnie, bo nie zna wartości?
   - Coś w tym rodzaju. Byle głupek przewiezie. W praktyce głupek ukradnie albo straci...
   - Bardzo dobrze. Znaczy małe, a kosztowne. Czy te rubiny też się palą?
   - Nie mam poję... No coś ty, zgłupiałeś, inna formacja geologiczna! Nie, rezygnuję z rubinów, Jacek mówił o diamentach. Niechby tylko takie pomiędzy pięćdziesiąt a sto. Karaty mam na myśli...
   Za burtą łodzi wyrosła znienacka jakaś sylwetka.
   - Gdybym nie znał sprawy, przysiągłbym, że państwo planują napad na jubilera - powiedział sierżant Grzelak z niesmakiem, opierając się łokciami na burcie obok nas. - Ja podsłuchałem i każdy mógł podsłuchać. lepy fart, że nikogo nie było.
   Jakoś udało mi się opanować wstrząs, Bodzio uczynił gwałtowny ruch i osunął się w rybią łuskę na dnie.
   - Jest pan pewien...? - spytałam z niepokojem.
   - Patrzę z góry już dość długo. Nie rozpoznałem państwa od razu, więc się podkradłem.
   - Bardzo dobrze. Obmyśliliśmy tu już mnóstwo. Narkotyki to w ogóle pic na wodę, nie mówiąc już o tym, że od takich metod śledczych, jakie pan tu stosuje, na serce można umrzeć. Prawie pozbawił mnie pan przytomności.
   - O mało co do pana nie wystartowałem - wyznał Bodzio żałośnie.
   - Nie miał pan swobody ruchów - stwierdził sierżant zimno. - I co państwu wyszło?
   Streściłam mu rozważania i wyjawiłam dalszy ciąg.
   - Zostajemy na brylantach, ponieważ tak nam się widzi, że Bodzia załatwią w katastrofie samochodowej, wywołując pożar. Brylanty palą się tak jak węgiel. Nie wiemy tylko, gdzie to zrobią, u nas czy dopiero po przekroczeniu granicy, ale...
   Sierżant słuchał uważnie, teraz przerwał mi, energicznie kiwając głową.
   - Zgadza się, major myśli podobnie. U nas.
   - Dlaczego u nas? Skąd pan wie?
   - Major wie. Kopenhaga to szkliwo, w ogóle pan tam nie dojedzie. Będą na pana czekać zaraz za szlabanem, tamci, odbiorcy. Więc nasi muszą załatwić pana wcześniej.
   - A skąd major to wie?
   Sierżant się nagle zakłopotał i stropił, co widoczne było nawet w świetle księżyca. Odchrząknął, westchnął, pokasłał chwilę i pomilczał.
   - No, jak by tu powiedzieć... No, niektóre rzeczy się wie... No, zawsze można coś tego... No, nie ma tak, żeby te wszystkie mafie luzem zostawić, trochę się ich pilnuje... To wtyczka, to coś innego...
   - Wnioskując z pańskiego jąkania, chyba raczej coś innego - zauważyłam podejrzliwie.
   - No, może... Ci u nas w ogóle mocno się rozbestwili i ostrożności, prawdę mówiąc, nie zachowują. Bezczelni w ogóle. Liczą na wysokie poparcie, a z drugiej strony przywykli do pieniędzy... Na dobrą sprawę wszystkiego się można dowiedzieć, a jak, to już niech major sam powie.
   Pomyślałam, że więcej się zapewne dowiem od Jacka. Sierżant wyraźnie zastanawiał się, jak by tu zmienić temat. Mimo ścisłej współpracy na bazie przyjacielskiej, wciąż rozpaczliwie usiłował chronić tajemnice warsztatu.
   - A, właśnie! - przypomniał sobie z wyraźną ulgą. - Jedna facetka pani szuka, niejaka Marzena Czerniawska z recepcji w Pelikanie. Ma jakiś osobisty interes do pani. Tak mówi. Powiada, że interes dotyczy chłopaka i mnie ma nie obchodzić, ona chce z panią. Domyśla się pani, o co jej chodzi?
   - No pewnie. I nawet chłopaka odgaduję. Jutro ją złapię. Ciekawe, kogo major dopadł, żeby się tyle dowiedzieć...
   Sierżant desperacko wziął ostry wiraż.
   - Major z Rojewskim przywieźli tego rybaka - oznajmił. - Wcale mu nie powiedzieli po co i on jeszcze nie wie. Znaczy, teraz już chyba wie, bo możliwe, że go właśnie dociskają.
   Osiągnął wreszcie cel, bo złapanie trzeciego rybaka tak Bodziowi, jak i mnie wybiło z głowy inne dociekania. Odczepiłam się od zakulisowej wiedzy policyjnej.
   - I co...?! - wysyczałam zachłannie.
   - A skąd ja mam wiedzieć co, przecież mnie tam nie ma. Wiem tylko, jak go dorwali, ten Rojewski dobry do takich rzeczy, na ryzyk-fizyk poszedł. Nad jeziorem go znaleźli, już wiedzieli który to, major z krzaków kikował, a Rojewski podobno sam podszedł i powiada: Ja się nazywam Rojewski, a pan? Bo się bali, że on co skręci albo się wyprze, albo co, a od dokumentów przecież nie zaczną. Tamten zbaraniał i wyrwało mu się samo, powiada: A ja Niegłojda. Bardzo mi przyjemnie, Rojewski na to, Parę złotych ekstra może się panu przyda? Tamten zaczął się śmiać. Urodzajne mam lato, powiada, A bo co? A bo ja tak lubię się szastać, powiada Rojewski, Rzuć pan te sieci, nowe pan sobie kupi, podskoczymy kawałek i honorarium pan dostanie za fachową poradę. Ten Niegłojda jakiś mało strachliwy, zostawił sieci, stare były, to fakt, poszedł z nim, major się przekradł boczkiem, wsiedli do samochodu... Skąd ten Rojewski te wozy bierze w każdym zadupiu...? Podjechali do śmigłowca, po drodze o tym honorarium gadali, wleźli i cześć. Już go mieli, z helikoptera wyskakiwał nie będzie. Jeszcze żonę zdążyli zawiadomić przez posły, że mąż na trochę wyjeżdża, żeby rabanu nie robiła. No i tyle.
   - Gdzie są teraz? - spytałam chciwie.
   - Nie wiem. Albo w komendzie, albo u majora, albo... tego...
   Nagle sierżant znów się zaciął, a potem znienacka rozzłościł, chociaż w trakcie relacji był w doskonałym humorze. Widocznie przypuszczalne miejsce pobytu podejrzanego też stanowiło tajemnicę służbową. Mimo wszystko, nie uwierzyłam, że Krynica Morska posiada jakieś sekretne kazamaty, zaopatrzone w narzędzia tortur.
   - W lesie - podsunął Bodzio zachęcająco. - Przyczepiają go za nogi do dwóch nachylonych drzew, indiańskie metody...
   Sierżant przerwał mu od razu, zwracając uwagę, że mieliśmy zachować ostrożność, a taka pogawędka we troje na widoku to jest szczyt idiotyzmu i musi temu przeciwdziałać.
   - Niech tu jaki siedzi na wydmie i patrzy, już leżymy - oznajmił złym głosem. - Już też państwo nie mieli gdzie...! Mandat panu wypiszę z dużym krzykiem, a jak tamci obok dłużej zostaną, to im też wypiszę. Poderwał pan sobie panienkę i obraża pan moralność publicznie, jest jeszcze, chwalić Boga, taki paragraf. Mógł pan sobie poderwać panienkę przed niebezpieczną podróżą? Mógł pan!
   - Basia się ucieszy - zauważyłam życzliwie, rozbawiona rolą panienki.
   - Gdzie niebezpieczną?! - oburzył się Bodzio równocześnie. - Morze jak zupa!
   - A co mam zrobić innego? Pani ucieknie i niech pani robi, co chce, żeby pani nikt nie widział. Trzeba to jakoś uzasadnić, że wszyscy razem kotłujemy się tu po nocy!
   Bez chwili namysłu przyznałam mu rację, bo miałam szaloną ochotę wziąć udział w przesłuchaniu.
   Pomyślałam, że jakoś ich może znajdę. Bodzio oznajmił, że nie wraca do domu wcale, zdrzemnie się w łodzi, może mu się przyśni, jak i gdzie go mordują, a i tak o wczesnym poranku musi wypłynąć. Zgodził się, że istotnie, trzeba go tu uprawomocnić.
   - Pani powie Basi, jakby co? - poprosił smętnie.
   - Powiem, powiem...
   Sierżant z energią przystąpił do czynności służbowych, zakłócając względną ciszę. Najpierw poderwała się i uciekła para z sąsiedniej łodzi, potem zlazł z góry zaciekawiony strażnik. Uznałam, że nie mam na co czekać, też uciekłam, przekradając się w cieniu, prawie po wydmie.
   
   * * *
   
   Siedzieli we trzech w pokoju u majora i wpuścili mnie do środka bez najmniejszego oporu. Nie kryli się wcale, samochód Jacka stał prawie pod domem. Rybak Niegłojda był blady i wstrząśnięty.
   Ledwo pojawiłam się na progu, kazali mu wstać, przejść parę kroków, co w niekoniecznie obszernym pomieszczeniu okazało się niemożliwe, ilość kroków ograniczała się do dwóch, wypchnęli go zatem na korytarz. Przeszedł. Schylił się. Posłusznie wziął do ręki luźno leżący pod ścianą przewód elektryczny, obejrzał go i wyprostował się. Od pierwszego momentu nie miałam najmniejszych wątpliwości, to był on, ten trzeci. Poprosiłam, żeby przebieg konfrontacji pozwolono mi napisać na maszynie, a nie ręcznie.
   Zapoznano mnie z jego zeznaniem.
   Do żadnej szajki nie należy i o żadnych mafiach nic nie wie. Faktem jest natomiast, że spotykają go jakieś dziwaczne wydarzenia. Najpierw jeden taki, letnik, obcy człowiek, stawiał piwo w gospodzie, podpuścił kumpli, natrząsali się z niego bez wyraźnego powodu i w rezultacie założył się, że potrafi łowić na morzu. Wiedział, że potrafi, jako gówniarz łowił, mieszkał wtedy w Łebie, dopiero później, jakieś dziesięć lat temu, wżenił się w Mazury. Zakład był wysoki, chciał go wygrać, świadków miał, a do tego ten letnik z ciekawości razem z nim pojechał nad morze.
   Tu nad morzem zaś, kiedy już nawiązał kontakt z rybakami, wybierając ich na los szczęścia, na oko, jakiś taki drugi zaproponował mu zarobek dodatkowy. Był to jakby ekstrasprawdzian jego umiejętności i przyszło mu nawet do głowy, że ci dwaj są w zmowie, ambicja go rąbnęła i postanowił im pokazać. Mało, że łowić, to jeszcze wrócić punktualnie jak pociąg ekspresowy, co do minuty i sekundy. Lądowanie z rybami równiutko o trzynastej dwadzieścia pięć, nic wcześniej, nic później. Sam nadgorliwość okazał, za dużo czasu zaoszczędził, więc wymyślił później wycieczkę do granicy, jednym okiem patrzył na brzeg, a drugim bez przerwy na zegarek, rybacy byli życzliwi, nie stawiali przeszkód, spełniali jego fanaberie, śmieli się nawet. Przybyli jak trzeba, wprost idealnie, sam wyskoczył zaczepiać linę, żeby tę punktualność utrzymać i sam dokonał odkrycia, że będzie kłopot. Linę mieli starą, przetartą, wystrzępioną, aż się zdziwił takim niedbalstwem, bo przecież rano, jak ściągali łódź na wodę, ktoś powinien był spojrzeć! Zwrócił im na to uwagę, ale więcej nie wie, bo od razu odjechał. Z jednym, tym od punktualności, umówiony był koło przystanku autobusowego, gość już czekał na niego i uczciwie zapłacił, a drugi, ten od zakładu, czekał z kolei w Krynicy w pół godziny później. Przegrał zakład i też zapłacił bez słowa. Razem wziąwszy, doskonale na tym bzdurstwie zarobił i na udziale w rybach już mu nie zależało, a piękną flądrę wyciągnęli!
   - To dlaczego powiedział pan w gospodzie, że miał pan zarobek na rybach? - spytał surowo major, bo na ten właśnie moment oficjalnych zeznań trafiłam.
   - Bo powiem panu szczerze, jakoś mi było głupio - odparł bez wahania rybak Niegłojda. - O morskie ryby się zakładałem, nie? Wszyscy słyszeli. Łowiłem, dobra, to jak to tak, za darmo? Co ja jestem, wędkarz? Jak się pracuje, to coś za to trzeba mieć, a w dodatku, jak już wracałem do domu, jakieś mi się to zaczęło trefne wydawać. Niby nic, o trzynastej dwadzieścia pięć, może i ciekawiło go, czy ja tak potrafię, zadowolony byłem nawet, ale jednak... czy ja wiem... No, nie umiem powiedzieć, ale za ryby jakoś wychodziło więcej honorowo...
   - I dlaczego odjechał pan stąd w takim pośpiechu?
   - A bo już wcześniej wiedziałem, że w Elblągu miały być w sprzedaży zydwestki, fińskie one czy szwedzkie, nie było pewne, ale miękkie, takie, co to łba od ciała nie odrzyna. Dawno chciałem kupić, nie miałem za co, a teraz aż mnie do nich ssało. Jak raz był autobus, wsiadłem i pojechałem, no i kupiłem, i zaraz ruszyłem do domu, bo co tu ukrywać, chciałem się pochwalić. A co tu się stało, to się od pana dowiaduję i, rany boskie, aż się niedobrze robi. Co za gnida jakaś... Wszystko powiem, co pan tylko chce, jakby na mnie padło, w życiu...! Ja bym człowieka zostawił, oni decydowali, zamknęli wyciągarkę na kłódkę, na własne oczy widziałem! A nie ja tu rządzę, panie, mnie dawno nie było, taka forsa na mnie czekała i powiem szczerze, dumny byłem z siebie, że tak mi dobrze wyszło. Dobrze...! Szlag z galarety...
   Głos mu się nagle załamał i sama gotowa byłam przysiąc, że mówi świętą prawdę. Przejął się niebotycznie, bladość mu przeszła w czerwień, a potem znów wróciła. Wyglądało na to, że załatwiony przy jego bezwiednej pomocy Szmagier nieźle go rąbnął. 
   - Rysopisy - powiedział major głosem nieczułym.
   Rybak Niegłojda postarał się skupić. Letnik nad Wigrami był młody, koło trzydziestki, blondyn z ondulacją, krótka gęsta broda, oczka nieprzyjemne, jakieś takie przymrużone, znaków szczególnych brak. Więcej w nim nie dostrzegł. Ten tutaj jeszcze gorszy, średniego wzrostu, średniej postury, nie czarny, nie łysy, ogolony, zwyczajny wprost przeraźliwie, nos miał tylko wyraźny, ale też trudny do określenia. Nazwiska podali, dlaczego nie, wymamrotali niewyraźnie i żadnego z nich nie pamięta, bo nie o nazwiska chodziło.
   Major oderwał wzrok od podejrzanego, który przeistoczył się w bezcennego świadka i popatrzył na mnie.
   - Ma pani maszynę - powiedział zimno. - I umie pani pisać. Przepisze pani to do rana, a pan podpisze relację.
   O masz ci los, o drugiej w nocy mam uprawiać pracę pisarską! Prawie mi się odechciało tego całego dochodzenia, zamierzałam brać w nim udział, ale nie aż tak intensywny. Potem pomyślałam, że jednak pożytek od wysiłku większy, i zdusiłam protest. Major wetknął mi do ręki magnetofon. - Wszystko jak leci, a do tego własny opis konfrontacji. Po śniadaniu do pani wpadnę i zabiorę.
   Postanowiłam zrobić to od razu, bo rano mógł przylecieć Zygmuś, który o tej porze mi nie groził.
   - Tylko żadnych kopii - zastrzegłam się. - Nie mam kalki.
   - Nie szkodzi. Może być w jednym egzemplarzu. Jacek milczał, zostawiając inicjatywę wspólnikowi, ale twarz miał zaciętą i odgadłam, że tego Niegłojdy z ręki nie wypuści, dopóki nie obejrzą razem całego towarzystwa, tych wszystkich Bertelów, Dębików i reszty. Działania śledcze oceniłam jako dosyć męczące.
   - Dobranoc - powiedziałam smętnie i opuściłam pomieszczenie.
   
   * * *
   
   Marzena zaczynała pracę dopiero o szóstej po południu, ale czekała na mnie w pensjonacie od rana. Mieszkała w Pelikanie, w służbowym pokoiku, z koleżanką, koleżanka miała właśnie dyżur i znalazłyśmy się tam same.
   - Wcale nieprawda - powiedziała od razu. - To znaczy owszem, Jacek mi tu wchodzi w paradę, ale głównie chcę pani powiedzieć, co widziałam. I poradzić się pani.
   Mieszała kawę, nieco zakłopotana. Sytuacja typowa, świadek coś wie i boi się to wyznać. Zapewniłam ją, że zrobię, co mogę, żeby jej nie zaszkodziło, chociaż informacje muszę mieć na piśmie. Sformułuje się to dyplomatycznie. Uwierzyła mi i podjęła męską decyzję.
   - Powinnam to była powiedzieć od razu, ale Jackowi nie mogłam, głupio mi było i w ogóle wolałabym, żeby się nie dowiedział. Nic nie poradzę, zależy mi na nim. On jest zajęty czym innym, nie mną, łatwo go zrazić, a ja nie chcę. Bo może...?
   Spojrzała na mnie z nadzieją, więc kiwnęłam głową, uczciwie i z przekonaniem.
   - Moim zdaniem, masz szansę. Latają za nim dziewczyny, ale o żadnej stałej narzeczonej nie słyszałam. I, o ile wiem, on nie jest dziwkarz. Normalny facet.
   - No więc właśnie. Powiem pani i może pani coś z tym zrobi. Otóż było tak: przyjechał z Warszawy chłopak... no, chodziłam z nim trochę, miły nawet, ale ja go nie chcę. Właściwie już z nim zerwałam przed wakacjami, czepia się jeszcze, owszem, tyle że bez przesady, topić się przeze mnie nie będzie. Jednego dnia przyjechał, drugiego odjechał, wieczorem pojechaliśmy do Leśniczówki, bo tam najspokojniej. Zdrzemnęłam się z nim na pożegnanie, przed panią nie będę ukrywać, wiadomo, że to już nie ma znaczenia. Głównie gadaliśmy, prawie do rana. Księżyc świecił, było widno, wykąpaliśmy się i tak dalej. No i widziałam... Nas nie było widać, starałam się o to. Ale widziałam jakiś ruch przy łodziach. Dwóch facetów coś robiło, akurat patrzyłam, jak ciągnęli linę, tę do łodzi z hakiem. Przyglądałam się im właściwie bez powodu, chłopak mi truł, nie chciałam patrzeć na niego, wie pani, jak to jest...?
   - Wiem.
   - Więc niech. Nic nie myślałam, to znaczy owszem, myślałam, że niech on już przestanie, nic z tego nie będzie, jak mu to powiedzieć po przyjacielsku, lubię go w gruncie rzeczy i nie chciałam mu robić przykrości, o Boże, co mam pani tłumaczyć, przecież pani zna te rzeczy...
   - Znam.
   - No więc na nich patrzyłam cały czas. Kręcili się w cieniu wydmy, obok tego czegoś żelaznego co tam leży, robili coś z wysiłkiem. Zgrzytało czy skrzypiało, taki dźwięk trudny do określenia, ale jakby metalowy. Zmieniali się, raz jeden, raz drugi, jakby coś przepiłowywali czy ukręcali, trudno powiedzieć. Częściowo tkwili w cieniu, ale było widać rodzaj ruchów. Z drugiej strony wylecieli nudyści, oni tam koczują, cztery sztuki się kąpały. Jak wyszli, to ci dwaj przestali, to mnie zainteresowało. Rybaków nie obchodzi, czy ktoś jest i patrzy, czy nikogo nie ma, robią swoje, a ci nie. Zamarli, nie było ich widać ani słychać, wrócili do roboty, kiedy nudyści byli w wodzie, a potem dopiero kiedy całkiem znikli. O nas nie mieli pojęcia. Ten mój... eks-mój chłopak był ślepy i głuchy na wszystko, więc, prawdę mówiąc, po to się z nim przespałam, żeby oprzytomniał. Niech ma ten swój ostatni raz i niech otrzeźwieje. I rzeczywiście, zwrócił na nich w końcu uwagę, zaciekawiło go, co robią, ale nie podszedł bliżej, tylko posłuchał. Jakby kłódkę ukręcali, powiedział. Dosyć długo to trwało, wyrzucili coś. Odrzucili od siebie jakieś narzędzie, kawał żelaza, tak jak się odrzuca niepotrzebne czy zużyte. Poleciało w naszą stronę, upadło w kępę trawy przy samej wydmie... Zakrztusiłam się kawą.
   - Pamiętasz to miejsce? - spytałam zachłannie, choć może trochę niewyraźnie.
   - Pamiętam, oczywiście. Wiem, gdzie siedzieliśmy...
   Zerwałam się z miejsca, przewróciłam krzesło, zrzuciłam ze stołu papierosy i popielniczkę.
   - Jedziemy tam! Natychmiast! Potem wrócimy i opowiesz resztę!
   Marzena podniosła się również.
   - Jeszcze mam dużo...
   - Nie szkodzi. To potem. Jedziemy!
   Na plaży w Leśniczówce trochę narodu siedziało, ale akurat byli to amatorzy nudystów, którzy tylko na nich zwracali uwagę. Marzena weszła na wydmę pomiędzy przejściami.
   - Stąd ich widziałam. A rzucili tam...
   Zeszła, wskazała kępy trawy. Przeszukałam je. Za trzecią kolejną znalazłam kawał zardzewiałego pręta zbrojeniowego, ? 22 co najmniej. Zastanowiłam się, jak podnieść dowód rzeczowy bez szkody dla śladów. Ujęłam go w końcu dwoma palcami dokładnie w połowie, delikatnie włożyłam do foliowej torby, którą przezornie zabrałam, uniosłam jak bombę zegarową albo kopę śmierdzących jajek i kiwnęłam na Marzenę.
   - Dobra, możemy wracać...
   - Ja wcale nie skończyłam - podjęła w drodze. - Potem do nich przyszedł jakiś trzeci. Myślałam... to znaczy, nic nie myślałam, ale gdybym myślała, sądziłabym, że to jakiś rybak, strażnik pilnujący łodzi albo coś w tym rodzaju. Podszedł, świecił latarką, wyglądało, jakby im pomagał albo oceniał robotę. Odszedł od nich, myśmy też odeszli, przez wydmę...
   - Dlaczego przez wydmę? To okropnie niewygodne, pomijam, że wzbronione...
   - Nie wiem. Nie chciałam, żeby nas ktoś widział, ze względu na Jacka, Na wszelki wypadek, zawsze ktoś może kogoś gdzieś zobaczyć... Ale to rzeczywiście niewygodne, za wydmą wyszliśmy na drogę, ten trzeci też szedł...
   - Skąd wiesz, że to był ten trzeci?
   - Poznałam. Właściwie po ubraniu, miał czarną wiatrówkę z czegoś cienkiego i jasną apaszkę pod szyją. Do tego kaptur zwinięty na karku, włosy, kształt głowy, od razu wiedziałam, że to ten. Leszek... ten chłopak, wyjął papierosy, upadły mu, zawrócił, odwróciłam się za nim i ten facet był tuż. Widziałam jego gębę, przy księżycu, ale mogłabym chyba rozpoznać... 
   Dojechałam już do Krynicy, skręciłam w stronę Pelikana.
   - Natychmiast... - zaczęłam rozkazująco, spojrzałam na nią i urwałam. Chciałam jej polecić, żeby natychmiast włożyła ciemne okulary, ale okazało się, że ma je na oczach. Zasłaniały pół twarzy.
   - Bardzo dobrze - pochwaliłam. - Szkoda, że nie masz peruki. To też tak na wszelki wypadek. Nie potrzeba, żeby cię ze mną widzieli akurat teraz.
   - I mam wrażenie, że widziałam go tu u nas - kontynuowała już w swoim pokoju. - Był w restauracji na obiedzie, tak mi się wydaje, zauważyłam go przelotnie, wie pani, jak to jest, znajoma twarz, przez moment myślałam, że gość, ale od razu mi się przypomniało i aż zdrętwiałam. Wczoraj był. Wtedy mi właśnie przyszło do głowy, że powinnam o nim powiedzieć, o całej scenie w ogóle. Słyszałam przecież o tym koszmarnym wypadku, lina zabiła człowieka, wszyscy słyszeli, tak naprawdę od pierwszej chwili wiedziałam, że muszę powiedzieć wszystko, ale komu? Jackowi? Tylko z nim rozmawiam, a jemu właśnie nie mogłam. Rozumie pani, za nic w świecie nie chcę się przyznać, że byłam z chłopakiem...
   Rozumiałam ją doskonale i pośpiesznie usiłowałam znaleźć jakieś sensowne wyjście. Z chłopakiem głupio, to pewne...
   - Mogłaś być sama - podsunęłam. - Pojechałaś do Leśniczówki sama, żeby mieć święty spokój.
   - Czym pojechałam? Autobus w nocy nie chodzi.
   - Niech diabli wezmą autobus. Poszłaś na piechotę, plażą. To jest wszystkiego raptem cztery i pół kilometra, no, od portu może pięć. Osobiście chodziłam tu dalej tysiące razy.
   - No może... No dobrze, mogłam iść plażą... 
   -W porządku, załatwię z policją. Gdybyś zobaczyła tego podejrzanego jeszcze raz, przyjrzyj się, z kim rozmawia. Może to będzie ktoś znajomy. Zapamiętaj go. 
   Marzena wahała się jeszcze przez chwilę, włączyła elektryczny czajnik, zapomniała o nim, wyjęła herbatę i nagle w niej wybuchło.
   - O Boże, ja to muszę pani powiedzieć! Zakochałam się w nim beznadziejnie, jak idiotka! Mam dwadzieścia trzy lata, nie zdarzyło mi się dotychczas nic podobnego! Mam powodzenie, mogę przebierać, czasami ktoś mi się podoba, ale rzadko, nie poniewieram się po łóżkach! Studiuję ekonomię, mieszkam z rodzicami, tu sobie dorabiam, w każde wakacje tak, w zeszłym roku byłam kelnerką w Sopocie, to nic nie znaczy, kelnerką, a nie prostytutką! A on się do mnie odnosi, jak do takiej... takiej...
   Nie miałam najmniejszych wątpliwości, że mówi o Jacku. Przypomniałam sobie, co słyszałam od niego.
   - Wcale nie! - zaprzeczyłam z ogniem. - Traktuje cię jak normalną dziewczynę i nawet ceni. Ale coś mi się widzi, że nie ma teraz głowy do dziewczyn, grzęźnie w bagnie i najpierw musi z niego wyleźć. Już zauważył, że mu pomagasz, poczekaj chwilę cierpliwie, przecież to nie jest kretyn, umie myśleć! Lada chwila znów tu przyjedzie, zrobię, co mogę, a teraz muszę znaleźć gliny, diabli wiedzą gdzie...
   Opanowała się, po paru minutach porzuciłam Pelikana. Marzena wyszła za mną, odpędzając od siebie trzech wielbicieli, widać było, że nie ma ochoty ani na towarzystwo, ani na samotność w pokoju, i uda się dokądkolwiek. Spacer plażą do Leśniczówki był ze wszech miar wiarygodny, co ma robić zakochana dziewczyna, niechętna podrywaczom, pełna rozterki i zdenerwowana, jak nie szukać odludnych miejsc? Mignęła mi nawet cicha nadzieja, że może jeszcze coś zobaczy...
   Major gdzieś mi zniknął, sierżanta znalazłam metodą plątania się po całej miejscowości, załatwiał sprawę jakichś kur, które podobno ukradła koczownicza młodzież, i zwabiło mnie ku niemu połączenie ludzkich krzyków z wrzaskiem drobiu. Pozostałe kury kradzieżą nie przejmowały się zbytnio, ale służyły właśnie jako główny element wizji lokalnej i nie podobało im się to. Przeczekałam eksperyment śledczy i dopadłam go, kiedy opuszczał poszkodowane gospodarstwo.
   Uroczyście wręczyłam mu foliową torbę z żelaznym prętem.
   - Niech pan to od razu obejrzy - poradziłam, wyjaśniwszy, skąd pochodzi znalezisko. - Zapomniałam wziąć od Marzeny zeznanie na piśmie, ale ona chętnie powtórzy, a na tym powinny się znaleźć te cholerne odciski palców. Chociaż sama wiem, że wyjdą niewyraźnie.
   Sierżant zajrzał do torby, kiwnął głową, a potem nią pokręcił.
   - Cholera - mruknął pod nosem. - No nic, spróbuję. Major będzie w domu po obiedzie, o trzeciej...
   Zrozumiałam, że tym sposobem zostałam zawiadomiona o konferencji. Do trzeciej było już dość blisko. Obejrzałam sobie jeszcze kolejny powrót Bodzia z przymusowej żeglugi, zdołałam zamienić z nim dwa zdania i okrężną nieco drogą udałam się do majora.
   
   * * *
   
   Byłam pierwsza. Wetknęłam mu zeznania i na myśl, że w tej całej okropnej imprezie uczestniczy, spętany bo spętany, ale jednak fachowiec, doznałam olbrzymiej ulgi. Za skarby świata nie wiedziałabym, co z tym wszystkim zrobić i jak te zeznania wykorzystać. Chyba zostawić wnukom, żeby napisały historyczną powieść kryminalną.
   Po mnie przyleciał Bodzio, a zaraz za nim sierżant.
   - Czysta rozpacz - oznajmił. - Całe to żelastwo składa się wyłącznie z odcisków palców, pani wyszła najlepiej, dwa porządne ślady w połowie. Reszta to już melanż w kropki.
   Zmartwiłam się okropnie.
   - I co? Nic się nie da ustalić?
   - E tam. Coś wyjdzie. Tylko wszystko w kropki, to ta rdza. Żre żelazo. Ja sobie z tym nie dam rady...
   - Podeślesz Lewkowskiemu w Elblągu - zarządził major. - Pierwszą okazją, jaka ci się napatoczy. Lewkowski to geniusz, niech ma bodaj cień śladu...
   Sierżant ucieszył się i natychmiast zaczął chwalić pręt.
   - ladów od groma i trochę, cała ta wajcha usiana odciskami palców i dłoni. Pracowali nią, ale widocznie słabo się nadawała, bo wyrzucili. Tylko mówię, wszystko w kropki, ledwo parę miejsc, gdzie ocalał kawałek gładkiego...
   W pięć minut później zespół śledczy znalazł się w komplecie, ponieważ przyjechał Jacek. Zaciekawiło mnie, czy on w ogóle czasem sypia.
   - No i co? - zwrócił się od razu do majora. Major popatrzył na nas wszystkich.
   - Bertel - odparł krótko.
   Wydało mi się, że rozumiem, co mówią, ale wolałam się upewnić.
   - Znaczy, Jacek pojechał do Warszawy, a pan osobiście przydusił Niegłojdę - powiedziałam tonem, który wyraźnie wskazywał, że przerwać sobie nie pozwolę. - Pokazał mu pan podejrzanego i on go rozpoznał. I to był pewnie ten, który się czepiał punktualności. Gdzie ten Niegłojda nocował?
   - Tu u mnie, na materacu - mruknął major. - Owszem, wszystko się zgadza.
   - Pokazał mu pan zapewne także i Dębika. Niepotrzebnie, to nie mógł być Dębik, bo to on właśnie lazł plażą i Niegłojda mógł go poznać w niewłaściwej chwili. A ten ondulowany?
   - Może pani być spokojna, że zmył się od razu. Wynajęty na pojedynczy występ i nie ma co go tutaj szukać. A nawet gdybym go znalazł, nic nam z tego nie przyjdzie, bo zawieranie zakładów nie jest karalne.
   - Z tego wynika, że całą hecę namotał pan Bertel. Doskonały organizator. Ciekawe, kto mu kazał sprzątnąć Szmagiera?
   - Ten sam, co kazał Szmagierowi sprzątnąć Rojewskiego.
   Stojący ciągle pode drzwiami Jacek poruszył się wreszcie i podszedł do stołu.
   - No więc właśnie, mam tu skromny dowodzik - oznajmił ogólnie i położył na blacie cienki plik zielonych banknotów, ładnie owiniętych przezroczystą folią. - Pan prokurator dostał to od pana prezesa. Pośredniczył, jak zwykle, Wierzchowicki. Znajdują się na tym ich liczne paluszki.
   - Skąd pan to ma?! - przeraził się major.
   - Ukradłem mu z sejfu. Barachło, a nie sejf. No, niezupełnie ukradłem, zamieniłem, podrzuciłem inne.
   Major ostrożnie odstawił elektryczny czajnik, z którego nalewał wodę do termosu z kawą, podszedł do krzesła i usiadł tak, jakby się nogi pod nim ugięły.
   - Rany boskie...
   - Jeśli będzie trzeba, zamienię z powrotem - obiecał uspokajająco Jacek. - Ale byłem zdania, że panowie sami powinni to sprawdzić.
   Major milczał i wpatrywał się w banknoty. Otworzył usta, ale głosu z siebie żadnego nie wydał i zamknął je, a nawet zacisnął. Sierżant patrzył na niego pytająco.
   - Jakiego pana prezesa? - zainteresowałam się, bo skoro nikt nic nie mówił, mogłam sobie pozwalać.
   - Banku. Zleceniodawcę Szmagiera. Faktycznego mordercę mojego ojca. Nie jest osamotniony, ma paru wspólników.
   - A jak to zrobiłeś?
   Jacek łypnął na mnie okiem, jakoś trochę niezadowolony.
   - Musi pani to wiedzieć?
   - Wszyscy by chcieli. Z grzeczności pytam.
   - A, niech będzie. Nawiązałem kontakt z szanowną małżonką. Głupia jak próchno, ale ma jedną zaletę. Uwielbia długo siedzieć w wannie o każdej porze doby. Też prokurator, ale w wojewódzkiej.
   Nie wyrobiłam sobie na poczekaniu zdania na ten temat. Możliwe, że niekiedy cel uświęca środki. Major zdołał się wreszcie opanować.
   - Opakowanie też jego czy pańskie? - spytał głosem nieco zdławionym.
   - Moje. Można nie badać.
   - No to załatwił pan sprawę. U niego to byłby dowód, w pańskich rękach traci wszelki sens. Tak się właśnie pieprzy robotę...
   - Ale gdzie tam! - przerwał Jacek niecierpliwie. - Co pan sobie wyobraża, że on dostał jeden głupi tysiąc? Dycha tam leżała ze świeżego rzutu, a ogólnie najmarniej ze dwie stówy! Trochę sam sprawdziłem, trochę wziąłem dla was, a reszta nietknięta! I moich czułków też tam nie ma, wbrew pozorom nie jestem debilem, rękawiczki posiadam, kilka par i bez cech charakterystycznych. Tylko na tej paczce, którą podrzuciłem, specjalnie zostawiłem ślady ojca i moje, w razie czego zeznam, że owszem, właśnie to zabrałem od niego, a u niego leży podrzutek. I żeby nie było, że ojciec mu też płacił, bo nie płacił, wziąłem z bankowego sejfu przedwczoraj, przy świadku, i kazałem zapisać numery. Nie ma tak, żeby stary zapłacił mu po śmierci!
   - Jak pan zdążył...?! - wyrwało się sierżantowi podejrzliwie i z odrobiną zawiści.
   - Mówiłem, dama lubi się kąpać. Zacząłem akcję od razu, ale nic nie gadałem, bo nie wiedziałem, jak wyjdzie. Nie zdejmowałem na folię, wszystko pstrykałem. Już mam zdjęcia, nieźle wyszły.
   Wyciągnął z kieszeni grubą kopertę i wysypał fotografie na stół. Major odzyskał dech.
   - Zaraza morowa z tymi amatorami - mruknął pod nosem, ale już trochę bez przekonania. - Dobra, sierżancie, robimy to. Z biglem. Na folię.
   - Na oba sposoby - zaproponował usłużnie Jacek. - Mam aparat przy sobie.
   Wyciągnął z kolejnej kieszeni aparat fotograficzny rozmiaru pudełka od zapałek. Dopiero teraz zwróciłam uwagę na jego odzież. Miał na sobie letnią kurteczkę z potworną ilością kieszeni, otwartych i zamykanych na suwak albo na zatrzaski. Z całego serca pozazdrościłam mu tego okrycia i sądząc z wyrazu twarzy Bodzia, nie byłam w tym osamotniona.
   Sierżant narzędzia pracy twardo nosił przy sobie. Z wielkim zapałem przystąpił do pracy.
   Przekazałam informacje z ostatniej chwili, pochodzące od Marzeny, bo znał je tylko sierżant, a i to w dużym skrócie. Najpilniej słuchał Jacek.
   - A co ona robiła po nocy w tej Leśniczówce? - spytał zimnym głosem.
   - A co cię to obchodzi? No dobrze, powiem ci w cztery oczy i poufnie...
   Spojrzało na mnie ośmioro oczu z wyraźnym zaskoczeniem. Nawet sierżant oderwał się na chwilę od studolarówek.
   - Martwiła się - kontynuowałam, również lodowato. - Niewidoczna dla otoczenia, bo mogła nie życzyć sobie towarzystwa. Przyzwoita dziewczyna w fałszywej sytuacji, to kelnerka, to recepcjonistka, każdy ją bierze za panienkę na zawołanie, a ona akurat nie z tych i nieco ją to męczy. Szczególnie jeśli w takie mniemanie popada głupek, na którym jej akurat zależy. Może się pomartwić? Może. A jak człowiek się martwi, przeleci tę odległość do Leśniczówki i z powrotem, zanim się zdąży obejrzeć, wiem to z własnego doświadczenia. Dziwię się, że nie doleciała do Piasków, ale może łodzie zagrodziły jej drogę i wreszcie usiadła.
   - Bardzo dobrze zrobiła, że usiadła - stwierdził sucho major. - Opisała facetów?
   - Na moje oko znajomi, trudni do określenia. Ale jednego zdążyła rozpoznać.
   - Dlaczego nie powiedziała od razu?
   - Bo dopiero później skojarzyła wydarzenia, a i to w pierwszej chwili myślała, że oni coś naprawiali, a nie psuli. Powiedziała mi teraz, na wszelki wypadek.
   Coś w twarzy Jacka powiadomiło mnie, że załatwiłam sprawę doskonale i nie o facetach będzie rozmawiał z dziewczyną przy najbliższej okazji. Zestawienie z żoną prokuratora wypadało, zdaje się, na jej korzyść.
   - Linę mam opracowaną - odezwał się sierżant znad roboty. - Tam już w ogóle kołowacizna, cały świat ją macał. Też wysłać Lewkowskiemu?
   - Też - zadecydował major.
   - Zaraz - powiedziałam niespokojnie, bo zajęta jeszcze byłam tematem prywatnym i przyszły mi na myśl komplikacje od strony odwrotnej. - Czy ta prokuratorowa cię zna?
   - W jakim sensie? - spytał ostrożnie Jacek.
   - No, wie, kim jesteś i jak się nazywasz?
   - Co też pani...? Jestem zwyczajny żigolak i przyjechałem z Łomży. Nie wiem, dlaczego właśnie z Łomży, tak mi się jakoś nawinęło. Zapomniałem, jak się nazywam, ale ona to powinna pamiętać. Cholera, aż mnie skręcało, jak płaciła za mnie w knajpie...
   - Wobec tego nie mówmy o tym - zarządził surowo major i odwrócił się do Bodzia. - Pan co...?
   Bodzio, siedzący dotychczas w kącie nad szklanką piwa w absolutnym milczeniu, odetchnął głęboko.
   - Ja jak ta perła - oznajmił z rozgoryczeniem. - Jednak byłem zadowolony, że umiem żeglować, na pełnym morzu wiatr się zmienił i podniosła się fala, a to ścierwo na holu przeszkadza, ile może. Jutro płynę ostatni raz, niedźwiedzia dadzą mi dzisiaj, instrukcje otrzymałem na piśmie i nareszcie jak trzeba. Utleniło się w trzy minuty, o, proszę.
   Z wielkim zainteresowaniem obejrzeliśmy wszyscy czystą kartkę w kratkę. Kratki istniały, tekstu na niej nie było.
   - I nie wiem co dalej, bo ciągle jeszcze nie odgadłem, jak mnie chcą załatwić... 
   Ten mój goniec, zadźgany nożem w zaułku, na nowo zaczął mi się plątać po umyśle. A co by było, gdyby tak na przykład złamał nogę, wybiegając z mojego domu...? Opsnął się na krawężniku, leży, kopertę z kawałkami gazet tuli do łona i nie pozwala jej sobie odebrać, ludzie wzywają do niego pogotowie. On się domaga... Zaraz, czego się może domagać? Proste, musi zawiadomić o wypadku nadawcę albo odbiorcę, jeśli trafia na mnie, lecę po kopertę, zabieram ją i muszę organizować swoje oszustwo od zera. Jeśli na odbiorcę, sprawa wygląda gorzej, goniec złamał nogę na moim progu, nie miał żadnej możliwości ukraść forsy, zamienić jej na makulaturę, sprzeniewierzyć. Odbiorca musi pomyśleć, że to ja zamierzałam go wykantować. Zapewne przestaje mnie lubić...
   Goniec ze złamaną nogą gwałtownie zaczął obrastać mi w szczegóły. A gdyby ją złamał wcześniej, lecąc do mnie, po drodze...? Nie mam innego, ten jeden był godzien zaufania albo tylko ten jeden nadawał się na ofiarę mojego zamierzonego kantu. Plany się łamią. No dobrze, rezygnuję, wywinę numer innym razem...
   Myśl, sama z siebie i wbrew mnie, wróciła do odbiorcy, który przestał żywić do mnie sympatię. Innym razem jej się nie spodobało. Odbiorca, zamiast sympatii, zaczyna żywić podejrzenia...
   Ocknęłam się z olśnienia, na razie dość mętnego, ale stwarzającego duże nadzieje. Jacek i Bodzio, przy pomocy sierżanta, który już skończył z dolarami i troskliwie owijał je folią, rozważali sprawę kraksy samochodowej.
   - ...poza wszystkim, żadna ludzka siła nie zmusi mnie do szybkości. Mogę się wlec zgodnie z przepisami.
   - Małej bombce ganc pomada...
   - Bombkę znajdą!
   - Nikt nie będzie szukał. Nieszczęśliwy przypadek...
   - Układ kierowniczy i hamulec razem. Jeśli wysiądzie jedno i drugie, nie ma siły!
   - Może się znaleźć akurat na długiej prostej...
   - To nie będzie wiedział, że mu wysiadło, i wyrzuci go z pierwszego zakrętu!
   - Najlepiej byłoby, żeby się ten wóz po prostu rozleciał na kawałki sam z siebie - podsunął zdegustowany Bodzio. - Znienacka. Tylko nie wiem, czy się od tego zapali.
   - Będą jechali za tobą z zapałkami w ręku...
   - Uspokójcie się! - zażądał z irytacją major. - Obłędu można dostać! Zawsze byłem ZA pomocą społeczeństwa, ale nie wiem, czy nie zmienię zdania!
   - A czy to nasza wina, że pan nie może pracować normalnie? - spytałam gniewnie. - Ale uspokójcie się rzeczywiście, bo zdaje mi się, że mam coś w rodzaju pomysłu. Sama się z nim zmagać nie będę. Wychodzi mi, że we właściwej chwili Bodzio powinien złamać nogę.
   
   * * *
   
   Było jeszcze dość wcześnie, kończyła się pora wczasowej kolacji. Przed moim domem czatował Zygmuś, o którym znów udało mi się całkowicie zapomnieć, i nadziałam się na niego w sposób nieodwracalny. Powitał mnie gorączkowymi okrzykami.
   - Sukces-sukces! Doprawdy-doprawdy! Spotkanie-spotkanie! Wypatrzyłem-wypatrzyłem! Akcja-akcja, blisko-blisko!
   Strasznie chciałam, żeby jakiekolwiek słowo wypowiedział pojedynczo, ale nie miałam na to wielkich nadziei, bo był dziko przejęty. Zaciekawiło mnie, co, na litość boską, mogli wykombinować pan Janusz i mecenas Koczarko razem z numerem trzecim. Normalni ludzie, zdawałoby się... Czym prędzej zaproponowałam pójście na kawę, motywując propozycję obowiązkami śledczymi. Coś możemy przy okazji zobaczyć, przestępcy przechadzają się właśnie po rozmaitych deptakach, może siedzą w takiej na przykład Muszelce. Zygmuś zgodził się z zapałem.
   Relację zaczął mi składać już po drodze, inaczej zapewne groziło mu pęknięcie.
   - Południowiec, widziałem-widziałem! Przy nim chuda! Istotnie, trafne-trafne, bardzo piękna kobieta-szkielet, kości-kości! Wielka uroda! Modelka...? Zbliżenie na plaży, razem-razem odeszli, numer pierwszy i drugi udawali-udawali nawiązywanie kontaktów, prezentację symulował jeszcze jeden-jeszcze jeden, nazwijmy go numer czwarty...
   - Jak wyglądał?
   - Wysoki. Szczupły. Włosy rudawe. Okulary. Bez zarostu. Wąski nos, zaciśnięte wargi, kości policzkowe i szczękowe wyraźne, łasicowaty, ostry...
   Jakieś zalety ten Zygmuś musiał posiadać, należała do nich spostrzegawczość. Kiwnęłam głową z uznaniem, bo męża Wydry określił doskonale. Mąż zapoznał ze sobą dwie grupy towarzyskie, z jednej strony pana Janusza i mecenasa Koczarko, z drugiej Wydrę i Seweryna. Trochę sobie poplułam w brodę, wiedziałam przecież, że mąż Wydry i pan Janusz znają się wzajemnie z wyścigów i z kasyna, obaj lubili pograć w różne rzeczy, mąż Wydry prawdopodobnie dał się skusić na pokera. Nie przewidziałam tego, rzucając Seweryna Zygmusiowi na żer, idiotka! Rozszalały Zygmuś relacjonował dalej.
   - Rozstali się, ale ja, ho-ho-ho, zdążyłem-zdążyłem! Numer pierwszy na kolację do Albatrosa, numer drugi dziecko-dziecko, gorszący-gorszący kamuflaż! Do swojej willi, razem z chłopcem. Dziecko jest chłopcem. Pozostali do Pelikana, szybko-szybko zjadłem, upilnowałem-upilnowałem! A oto-oto, numer pierwszy już jest, razem-razem idą, numer drugi ich dogania-dogania. Pozostają w Albatrosie, tam są teraz wszyscy-wszyscy...
   Dotarliśmy do Muszelki, znaleźliśmy wolny stolik.
   - Kto? - spytałam z naciskiem. - Kto, dokładnie, siedzi w tym Albatrosie?
   Zygmuś wykluczał pomyłki ze swej strony. Zajrzał do zeszytu.
   - Numer pierwszy. Numer drugi. Numer czwarty. Nadchodził numer trzeci. Razem-razem...
   Zrozumiałam. Pan Janusz, mąż Wydry i tajemniczy numer trzeci umówili się na małego pokerka w apartamencie mecenasa Koczarko. Sama chętnie wzięłabym w tym udział.
   - Bardzo dobrze - pochwaliłam. - Bezbłędnie wypatrzyłeś przygotowania, ale to jeszcze nie ta chwila. Naradzają się. Brakuje południowca, pewnie któryś przekazuje jego instrukcje.
   - Numer czwarty!
   - Zapewne. Nie ma wykonawców bezpośrednich, powinni się z nimi skontaktować po naradzie. Teraz typują co bogatsze obiekty do okradzenia. Byłoby dobrze obejrzeć tych bandziorów, z tym że oni mogą robić wrażenie porządnych ludzi. No i ta cała narada może potrwać.
   - Nic-nic! - wykrzyknął szlachetnie Zygmuś. - Mnie nie zmoże! Dopilnuję-dopilnuję!
   - I to jeszcze nie wszystko - ciągnęłam, bo co mi szkodziło wykorzystać go do celów bardziej racjonalnych niż niewinne rozrywki zaprzyjaźnionych hazardzistów. - Jest tu jeszcze jeden taki, wielki, potężny, chociaż nie gruby, ma ponurą gębę, bardzo przystojny mimo ponurości, często przebywa w towarzystwie pięknej żony i szasta pieniędzmi. Gdyby spotkał się z południowcem, to dopiero byłoby coś! A jakby ich jeszcze podsłuchać...! Ale w takie szczęście trudno uwierzyć, ostrożni są, wątpię, czy się uda.
   Na Zygmusia moje słowa podziałały niczym ostroga na bojowego ogiera. Trudności, cha, cha! Nie z nim te numery, wszystkiemu da radę! Wielki, potężny, piękna żona, gdzież on...?
   - Nie mam zielonego pojęcia - odparłam uczciwie. - Prawdopodobnie gdzieś, gdzie można wydać najwięcej, żona się o to stara. Wszyscy ich tu znają, mieszkają w domu niejakich Kądziorków. Z tym że sami w sobie nie stanowią atrakcji, istotne jest spotkanie z południowcem.
   Nawet dość bystro Zygmuś zakonkludował, że wobec tego powinien śledzić południowca, którego już zna. Pomyślałam, że Seweryn zacznie mieć ciężkie życie, i ta myśl sprawiła mi przyjemność. Moje uczucia do przestępczych dostojników zaczynały się ostro krystalizować, bokiem im wyjdzie ta Krynica Morska!
   Pozbyłam się go stosunkowo bezboleśnie, razem, karciarze i Seweryn, oddaleni od siebie, nie stwarzali łatwej sytuacji. Ruszony ambicją Zygmuś musiał się zdrowo przyłożyć...
   
   * * *
   
   Powrotu Bodzia doczekaliśmy się w późnych godzinach popołudniowych. Pomocników do wyciągania łodzi miał zatrzęsienie, wśród nich majora. Ogolony blondyn gapił się z boku.
   - O, to ten - powiedział pan Janusz, obok którego siedziałam na plaży.
   - Co ten?
   - Wołomińska mafia. Chciała pani go zobaczyć. Na moment zabrakło mi tchu i głosu. Rany boskie, co to ma znaczyć?! Wołomińska mafia, występująca w charakterze opiekunów Bodzia w tej całej kretyńskiej aferze, pod egidą tajemniczego Bertela, występującego w charakterze człowieka interesu... Czysty obłęd albo mnie się w oczach mieni!
   Przyjrzałam się blondynowi porządnie i z wielką uwagą, bo w końcu mogłam mieć przecież jakieś omamy. Pozbyłam się wątpliwości, to był ten, którego widziałam i osobiście śledziłam po pierwszym rejsie Bodzia, skróconym do dziesięciu metrów z racji przecieku łodzi. Andrzej Dębik. Sierżant sprawdził jego nazwisko na bazie numeru samochodu, ale diabli wiedzą czy to jego samochód, może jeździ cudzym, tego jakiegoś Dębika, a sam się nazywa inaczej. Bodzia, w każdym razie, pilnuje wytrwale, z czego wynika mi coś, co się w głowie nie mieści.
   - Jest pan pewien, że on od nich? - spytałam pana Janusza prawie rozpaczliwie.
   - Oczywiście. Z twarzy znam go doskonale, podobno to on właśnie był w pobliżu, kiedy podłożyli bombę pod ożarowskiego Perszinga. Kontrolował skutki. Tak słyszałem, to może być plotka.
   Pomyślałam wszystko naraz. Ową bombę podłożono facetowi w samochodzie na terenie wyścigów, wyleciały od niej szyby w budynku administracyjnym, miała stanowić ostrzeżenie. Dwie mafie nie kochały się wzajemnie. Może kontrowersje między nimi udałoby się wykorzystać...? Co ma w ogóle ta cała mafia do brylantowej afery na wysokim szczeblu...? Pewnie świadczy usługi, usługi są co najmniej dwustronne. Wynajęto ich. Jak on się naprawdę nazywa...?
   Pan Janusz nazwisk nie znał. Otrząsnęłam się z chwilowego szoku i przyszło mi do głowy, że powinna je znać policja. Policja wie wszystko i nic ze swoją wiedzą nie może zrobić, bo prokuratura wszelkie wątpliwości z góry tłumaczy na korzyść oskarżonego. A, to dlatego tak się wysilili z Gawłem i Szmagierem, stworzyli wątpliwości, żeby ułatwić prokuraturze... Bodzio uporządkował łódź, zwinął żagiel, na holu nic mu się już nie telepało. Odsunął się od swojej jednostki pływającej, wlazł trochę wyżej i pomachał rękami, tak jakby się gimnastykował. Nic w tych rękach nie trzymał.
   Wiedziałam, co robi i dlaczego, emocja zatem rozkwitła we mnie potężnie. Oka od niego nie odrywałam.
   Niedźwiedzia dostał wczoraj, średnio późnym wieczorem. Osaczony był dokładnie, czatowaliśmy na przesyłkę we troje, sierżant, major i ja. Przybył z nią ten brodaty, przywieziony samochodem pod sam dom przez jakiegoś drugiego, który pozostał przy kierownicy i nie udało się go dokładnie obejrzeć. Brodaty z pakunkiem wyskoczył i poleciał, wrócił po minucie bez pakunku, a samochód należał do Dębika.
   Kimkolwiek był kierowca, niewątpliwie występował w roli świadka, wysoce dla nas przydatnego.
   Bodzio nie opuszczał już domu aż do rana. Potajemnie obserwował go jakiś chłopak, bystry i przytomny, bo nie ograniczył się do oglądania drzwi wejściowych, ale ulokował się tak, żeby widzieć także okna na parterze. A pewnie, uzyskawszy skarb, Bodzio mógł z nim uciec niekoniecznie drzwiami, z drugiego piętra jednakże by nie skakał.
   Chłopaka wypatrzył sierżant i miał dość przezorności, żeby mu się pokazać. Zamienili nawet ze sobą dwa zdania i hipotetyczny wysłannik konkurencji nie zdołałby się już wyprzeć pobytu akurat w tym miejscu i o tej porze. Sprawił nam kłopot o tyle, że zamierzaliśmy wejść do Bodzia jakoś nieznacznie, co w obliczu gapiącego się świadka było niemożliwe. Poszłam zatem na pełną demonstrację, gospodynię domu znałam, od czasów kiedy sama mieszkałam tam osiemnaście lat wcześniej, złożyłam jej wizytę razem z majorem, pytając o wolny pokój, którego oczywiście nie miała, o czym wiedziałam doskonale. O Bodziu nie napomknęłam ani słowem, przedostaliśmy się do niego podstępnie, skręcając po prostu na schody, zamiast do wyjścia. Sierżant rozwiązał sprawę metodą służbową, gromkim głosem poszukiwał świadków awantury, jaka wybuchła obok poprzedniego dnia, i wszedł urzędowo.
   Niedźwiedź był ten sam co poprzednio, już raz rozpruwany i zeszyty przez Bodzia tak, że śladu operacji musieliśmy szukać przez lupę. Na wszelki wypadek został rozpruty ponownie i tak samo zawierał w sobie niewinne kostki z gąbki.
   Następnie uzgodniliśmy kwestię złamania nogi. Okazja była wyjątkowa, wypisz wymaluj moja wizja gońca na schodach. Mienie dostał, w żaden sposób nie mógł go sprzeniewierzyć, był czysty, zakotłować się powinno między nadawcą a odbiorcą. Niech się podejrzewają wzajemnie, ile im się podoba.
   Pół nocy major i sierżant spędzili bardzo pracowicie.
   Teraz Bodzio na plaży wyraźnie zgłupiał albo wpadł w euforię. Nie poprzestał na wymachach rąk, podskoczył kilka razy, wywinął koziołka, skokami zbiegł niżej i wlazł na jakiś fragment czegoś żelaznego, co sterczało z piasku tak wysoko, że nie dawało się na tym usiąść. Skomplikowane było, robiło wrażenie, jakby przybrało pozycję do góry nogami albo w poprzek, nie umiałam odgadnąć, do czego mogłoby służyć, aczkolwiek siadać na tym usiłowałam wielokrotnie jeszcze w zimie.
   Bodziowi siadanie nie było w głowie, wlazłszy na niezrozumiałą konstrukcję, zaczął podskakiwać i na niej, jak kretyn. Oczywiście zleciał i strasznie krzyknął. Kiedy zlatywał, już byłam w połowie podrywania się, bo miałam swoje zadanie. Wołomiński mafiozo znajdował się w pobliżu, startując do biegu, kątem oka dostrzegłam, jak na krzyk Bodzia gwałtownie się odwrócił. Miałam bliżej, przy Bodziu znalazłam się przed nim, wyprzedził mnie major, w kąpielówkach i hinduskim szalu na głowie, wyglądający tak dziwnie, że z trudem go poznałam. Z góry nadlecieli dwaj rybacy i sierżant, wokół ofiary zrobiliśmy tłok, bezwiednie wspomógł nas pan Janusz, który popędził za mną z grzeczności. Okazał się najlepszy, bo przejął się niebotycznie, ale omal nie spowodował katastrofy. - Tu jest lekarz! - zawiadomił mnie gorączkowo. - Mój znajomy. Pani też go zna. Panie Grzegorzu! Hop, hop! Panie Grzegorzu...!
   Przypadkowy lekarz, niechby i pan Grzegorz, znajomy z wyścigów, potrzebny był nam jak dziura w moście. Bodzio zzielenieć porządnie nie zdołał, ale przy każdym dotknięciu gdziekolwiek wydawał bolesne i przenikliwe okrzyki. Ktoś przytargał z góry wielką i szeroką dechę, sierżant skoczył do telefonu, rzekomo zawiadamiać pogotowie, Bodzio pozwolił się ułożyć na desce, jęcząc rozdzierająco, obrażeń na nim widać nie było, dzięki czemu jakaś pani wysunęła supozycję, że ma pękniętą wątrobę. Ponieśli go, jeden rybak z majorem, nogami ku górze, a głową ku dołowi. Bodzio trzymał się deski z całej siły, czkając jakoś nietypowo i wyjąc z niewielkimi przerwami. Za nimi ruszyła cała procesja, wołomiński mafiozo również.
   Nikt się jakoś nie zdziwił, że pogotowie nadjechało w tak olśniewającym tempie. Karetką, jak należy, z noszami, przełożyli Bodzia z deski, sierżant wsiadł razem z nim. Ledwo zdążyli ruszyć, zaczęłam rozpowszechniać komunikat, że ofiara ma złamaną nogę. Wiedziałam to na pewno, byłam tuż blisko, słyszałam, jak lekarz mamrotał pod nosem. Złamana noga i nic innego. Przywiązałam się już do mojego gońca na schodach i opowieść o nodze przychodziła mi z łatwością, sama byłam gotowa w nią uwierzyć.
   Sądząc z wyrazu twarzy, blondyn-mafiozo uwierzył również...
   
   * * *
   
   - ...cieszyłem się cholernie, że nie kazali mi płynąć do samej Szwecji - mówił nadzwyczajnie zadowolony Bodzio u majora w późnych godzinach wieczornych. - Puściłem draństwo w pożądanym kierunku, poleciało jak trzeba., dostałem sygnał, że zostało przejęte i cześć. Wracało mi się śpiewająco.
   Teraz niedźwiedzia mają Szwedzi, dobrze im tak, za księdza Kordeckiego.
   Nogę w gipsie wyciągnął na środek pokoju, szwedki troskliwie ustawił obok siebie. Zdążył nam się już poskarżyć, że ustawicznie o nich zapomina i musi je trzymać pod ręką, żeby nie posługiwać się tym gipsowym klocem zbyt sprawnie. Opakowany został w pomoc medyczną przez ugadanego policyjnego lekarza i nawet obdarowano go zdjęciem rentgenowskim, nie wiadomo czyim, prezentującym piękne złamanie golenia tuż pod kolanem. Wiedział doskonale, że podskakując na wystającym żelastwie, robi z siebie konkursowego idiotę, ale w złamanie nogi na równej, acz piaszczystej plaży nikt by nie uwierzył. Żelastwo upatrzył sobie już o świcie, wypływając.
   - Odwiedzili mnie w tym pogotowiu, obaj razem - opowiadał dalej z satysfakcją. - Uciekłem, jak tylko poszli, ale łóżko zostało zajęte, tłumok taki tam leży i śpi w moim zastępstwie. Nikt mnie nie widział, gwarantowane.
   - I dalej nikt cię nie może zobaczyć - powiedziałam stanowczo, bo całą epopeję gońca miałam już nie tylko przemyślaną, ale nawet skonsultowaną z majorem. - Leżysz w tym ich awaryjnym pokoju, unieruchomiony, najlepiej na wyciągu...
   - Zgadza się, wyciąg jest, kawałek kukły przywiązałem do niego...
   - Bardzo dobrze. Będziesz tak leżał, aż się połapią w sytuacji i sprawdzą teren wokół ciebie. Muszą się przekonać, że nie schowałeś łupu w pokoju i nie masz przy sobie. Potem dopiero zaczną się czepiać siebie nawzajem. Tej podróżnej torby też nie masz?
   - Nie, jak zabrali, tak nie oddali. Pewnie zamierzali załatwić sprawę dzisiaj. Coś mi się widzi, że te moje akrobacje nieźle im zamieszały.
   - W każdym razie podróż się wściekła. Ale niedźwiedzia mają, ty, jako złodziej, odpadłeś. Bardzo mnie ciekawi, co teraz będzie.
   - Wszystkich ciekawi - mruknął sierżant.
   Wspólnie z majorem wymyśliliśmy dalszy ciąg wydarzeń. Odbiorca niedźwiedzia powinien go wypatroszyć od razu, może nawet niecierpliwie. Stwierdzi brak towaru. Co zrobi? Oczywiście zdenerwuje się i spróbuje czym prędzej porozumieć z nadawcą. Nadawca miał w planach rzucenie podejrzeń na Bodzia, wie już chyba, że mu się rypło, jaki numer zatem wykręci? I kiedy o niefarcie dowiedzą się inne osoby zainteresowane?
   Na rozum biorąc, Bodzia te osoby muszą brać pod uwagę. Bodzia nie Bodzia, może go nie znają, pośrednika, który złamał nogę. Sprawdzą go, chociażby na wszelki wypadek, wydębią ze świadków szczegóły, przeszukają jego pokój, przeszukają łódź, dopadną jego odzieży, znajdą koszulę, krótkie portki i gacie, obuwie zostawił w łajbie, skakał boso. Znajdą jeszcze legitymację żeglarską, czy jak to się tam nazywa, w celofanowych okładkach, i na tym koniec. Nawet jednego karata nie miałby gdzie ukryć, a co tu mówić o kilogramie! No, może z tym kilogramem przesadziłam, niemniej jego stan posiadania będą mieli jak na patelni.
   Wspólnik odpada. Chłopak postawiony na straży zaświadczy, że aż do rana nie wychodził z domu. Potem go z pewnością pilnowali, wiedzieli, że prostą drogą poszedł na plażę i odpłynął. Po powrocie złamał nogę, dookoła miał obcych ludzi, sanitarką pojechał z nim sierżant, w gips go pakował przypadkowy lekarz. Nie było takiego, któremu zdołałby przekazać worek ze zdobyczą. Poza tym nie miał żadnego worka, machał pustymi rękami, pół plaży widziało, nie miał w ogóle nic. Jako sprawca, nie mógł się liczyć.
   Należało zatem tylko spokojnie poczekać, aż zrobią rzetelną rewizję w jego pokoju, bo to była jedyna możliwość. Rozbebeszył niedźwiedzia przed podróżą i popłynął z pustym, a brylanty utknął w szafie. Czy tam gdziekolwiek, wywiesił za oknem. Przekonają się, że nic podobnego nie nastąpiło i aż do tej chwili pokój Bodzia należy omijać szerokim łukiem, już prędzej odwiedzać go można w jedynym pokoju miejscowego pogotowia. Osoby zainteresowane i poszkodowane z pewnością zbadają to wszystko dokładnie.
   Ciekawił mnie bardzo ten młodociany strażnik, z jednej strony uciążliwy, a z drugiej przydatny.
   - A ten wczorajszy chłopak co? - spytałam sierżanta. - Dopadł go pan?
   Sierżant kiwnął głową.
   - Nie było trudno. To miejscowy, znam go, odsypiał swoje stróżowanie i znalazłem go w domu. Chyba powiedział prawdę. Było tak, że złapał go jakiś gość i spytał, czy chce zarobić, normalka, chciał. Gość zabrał go na plażę i pokazał mu pana, akurat pan przypłynął. Kazał pilnować od wieczora do rana, czy nie wyjdzie pan z domu, a jakby pan wyszedł, popatrzeć dokąd. Nic więcej. Za to zapłacił, ale przy okazji ostrzegł, że jakby nawalił, zlekceważył albo pana przeoczył, zębów się nie doliczy. Chłopak się przejął tak, że zapisywał, o której godzinie w którym oknie zgasło światło. Ma zegarek. Tak był wpatrzony w wychodzących, że wchodzących w ogóle nie zauważył, nie obchodzili go. A w ogóle to wcale nie u pana najdłużej się świeciło, tylko na parterze u gospodarzy, filmy na wideo oglądali.
   - I kto to był, ten zleceniodawca?
   - A diabli wiedzą. Okulary miał na pół twarzy, no, bez brody, bardzo opalony, w białej czapce na głowie, ale chłopakowi się wydaje, że czarny, więc mógł być Wierzchowicki. Bez czapki i okularów może go nie rozpoznać. Do portu zawiózł go samochodem, ale głupi gówniarz nawet nie spojrzał na numer. Przyznał się do wszystkiego, bo przestępstwa w tym nie ma, facet tak coś nawijał, jakby o babę chodziło, wydedukował sobie, ten chłopak, że tamten chce wiedzieć, czy pan nie poleci do jego dziewczyny albo coś w tym rodzaju. Pracę wykonał, niekaralną, więc niby dlaczego miał nie powiedzieć, a jeszcze bym go posądził o jakie bandziorstwo albo co.
   - Wierzchowicki - powiedział major w zadumie. - Wierzchowicki... No, no...
   - Nie wiadomo, czy to Wierzchowicki - zastrzegł się sierżant.
   Majorowi wyrwało się lekkie wzruszenie ramionami. Jego ogólna wiedza z pewnością przewyższała wiedzę wszystkich pozostałych spiskowców z sierżantem włącznie. No, może jeszcze Jacek mógł z nim konkurować, ale Jacka akurat z nami nie było.
   - Wraca pan teraz do tej swojej kukły - zarządził.
   - Pani go zawiezie - zwrócił się do mnie. - Sierżancie, sprawdzicie teren, ten gips rzuca się w oczy...
   - Długo mam w tym chodzić? - spytał Bodzio z niesmakiem.
   Major przyjrzał mu się przeciągłym, zagadkowym spojrzeniem.
   - Aż się panu noga zrośnie. Młody pan jest i zdrowy, sześć tygodni wystarczy.
   - O rany boskie...!
   - A jeśli pan się wygłupi i pokaże komukolwiek bez gipsu, załatwi pan mnie. Oraz naszego lekarza. On jeszcze jakoś wyjdzie ulgowo, ale ja polecę, kto wie jak daleko, możliwe, że na tamten świat. Albo będę zmuszony zeszmacić się radykalnie, ale chyba raczej zostanę usunięty. Więc jak pan uważa.
   Bodzio sczerwieniał, zbladł i znów sczerwieniał. Druga kolejna czerwień schodziła z niego powoli. Popatrzył na majora wzrokiem pełnym treści i pomacał szwedki. Wtrąciłam się,
   - Zaraz, zaraz. Jak lazł w tę stronę, może i rzeczywiście nikt go nie widział, tych dwóch poleciało z wizytą, a potem pognali do szefa ze sprawozdaniem. Bodzio miał luz. Ale teraz już mogą pilnować, ten gips rzeczywiście do bani, w ogóle nie wiem, jak z takim nabojem do mnie wsiądzie. Trzeba mu to zdjąć, ostrożnie przecinając, przemknie się bezszmerowo, bo ewentualny wywiadowca będzie nastawiony na inwalidę. W pokoju ubierze się w to z powrotem i przylepi całość plastrami, plastry muszą tam mieć, w najgorszym wypadku ukradnie im z apteczki, dla przyzwoitości odkupimy je, pokryjemy koszty, jak nie Jacek, to ja. Słowo daję, że na parę plastrów pieniędzy mi starczy. Do swojej kukły ma parę kroków.
   Po krótkim namyśle major zaaprobował propozycję. Za pomocą dwóch normalnych nóg Bodzio mógł się znaleźć w pokoju pogotowia w ciągu dwóch minut, razem z gipsem musiałby zostać zawieziony, bo z całą pewnością w Krynicy Morskiej stanowił unikat. Nikt inny nie pętał się tu z niczym złamanym. Jakoś marginesowo pomyślałam, że praca śledcza zawiera w sobie potworną ilość dodatkowych trudności.
   Należało to załatwić od razu i z miejsca wyskoczyła kwestia przecięcia. Major narzędzi do manikiuru nie posiadał, korkociąg i otwieracz do kapsli nie nadawały się wcale, scyzoryk okazał się za tępy. Zaproponowałam, że skoczę szybko po własne nożyczki, do których mogłam mieć pełne zaufanie. Lubiłam różne tnące przyrządy, bywały mi potrzebne i przeważnie kupowałam je w Danii, wożąc ze sobą bez żadnego sensu w rozmaite podróże. Samochód miałam pod ręką.
   Kiedy wypadłam z domu z całym kompletem narzędzi, coś mnie nagle chwyciło w żelazną obręcz. Jasne, objęcia Zygmusia, szlag ciężki żeby to trafił...!
   - Teraz-teraz! - dyszał gorączkowo. - Wszyscy-wszyscy! Razem-razem!
   Słowa, które rwały mi się z ust, wtłoczyłam w siebie z powrotem z najwyższym wysiłkiem. Musiałam się go pozbyć natychmiast, co za idiotka, żeby nie spojrzeć, czy się gdzieś tu nie pęta! Dodatkowe siły włożyłam w opanowanie chęci dziabnięcia go tymi dłuższymi nożyczkami.
   - Mów dokładnie! - wysyczałam takim głosem, że ramiona Zygmusia opadły. - Ale już...!!!
   - Tak jest-tak jest! Południowiec i mąż pięknej-pięknej żony! Istotnie-istotnie piękna, spotkanie na plaży, przywitanie-przywitanie, piękna żona w falach...
   Przez co najmniej trzy sekundy usiłowałam zrozumieć, o kim mówi, i przypomnieć sobie własne zalecenia. Potem nagle pojęłam i doznałam wstrząsu. Ależ w życiu nie przyszłoby mi do głowy, że naprawdę Seweryn spotka się z mężem kretynki, kazałam Zygmusiowi wypatrywać tego spotkania wyłącznie na odczepnego!
   - Rozmowa-rozmowa, znamienna-znamienna! Zaraz-zaraz!
   Nie miał gdzie przekopywać walizki, ulokował ją na moim dachu, zeszyt, na szczęście, znalazł na wierzchu. Było jeszcze dość widno, a do własnej twórczości Zygmuś miał wzrok sokoli. Odczytywał notatki bez trudu.
   - Mąż, brutalnie: Kiedy zwrot? Południowiec, zimno: Rezygnuje pan z udziału? Mąż: Co ma piernik do wiatraka? Południowiec: Większy zysk wymaga kosztów. Mąż: Przecież, do ciężkiej cholery, płaciłem za trzech. Wybacz-wybacz wyrażenie. Południowiec: To z nimi, a nie ze mną. Mąż: Pan może wywrzeć nacisk. Południowiec, niechętnie: Nie lubię tego. Ale dobrze, przypomnę. Mąż: Węszę jakieś kłopoty. Południowiec: Nic o tym nie wiem. Na razie idzie dobrze. Mąż: Poczekam, ale... Powrót-powrót pięknej żony. Koniec rozmowy. Południowiec odchodzi, ja za nim-za nim...
   W oszołomieniu i podziwie zdążyłam pomyśleć, że nikt inny pewnie by tej rozmowy nie usłyszał. Nieopanowane natręctwo Zygmusia pozwoliło mu zapewne wetknąć uszy pomiędzy rozmówców, pchał się na nich bez cienia ostrożności, może go uważali za półgłówka...
   - Otóż-otóż! Południowiec do Pelikana, po drodze spotkanie-spotkanie, numer pierwszy i trzeci, zbliża się numer czwarty...
   Diabli nadali, zgubiłam się w tych numerach, zaraz... Mecenas Koczarko, ten jakiś bułowaty czy toporny i mąż Wydry... A gdzie pan Janusz?
   - Numer drugi podchodzi po chwili, rozmowa-rozmowa, kilka słów, niechęć-niechęć do świadka, numer pierwszy, numer trzeci i numer czwarty razem-razem do Albatrosa.
   Jasne, pewnie znów uzgodnili małego pokerka...
   - Numer drugi, dziecko-dziecko, do willi. Południowiec do Pelikana, kolacja-kolacja, zdążyłem-zdążyłem! Południowiec czeka na-na-na zewnątrz, dama-szkielet, piękna-piękna, wybiega, coś niesie, południowiec protestuje-protestuje, ona stanowcza, tupie-tupie, nogą...
   Czym, u licha, mogłaby jeszcze tupać...?
   - Uparta-uparta, trzyma, tuli-tuli, wielka zabawka, niedźwiedź-panda...
   - CO...?!!!
   - Niedźwiedź. Panda-panda. Biało-czarny.
   Jakby mnie grom strzelił. W moim wnętrzu nastąpiło mnóstwo zjawisk. Część bez wątpienia skamieniała, część rzuciła się w dzikie pląsy, reszta usiłowała zapanować nad sytuacją. Drugi niedźwiedź...!!! Przez chwilę z gadania Zygmusia nie słyszałam ani słowa.
   - Gdzie oni teraz są? - spytałam gwałtownie.
   - Przecież mówię! - oburzył się Zygmuś. - Nie słuchasz, nic-nic! Razem weszli do Albatrosa! Zostali tam. Są tam-tam!
   Tam-tam, świetna myśl. Gdybym miała przy sobie tam-tam, mogłabym wybębnić informację dla majora, z pewnością by usłyszał. Drugi niedźwiedź, święci pańscy, co ja mam zrobić? Ukraść go...?! W tego pokera mogłabym się włączyć w mgnieniu oka bez najmniejszego trudu...
   Dotarło do mnie, że Zygmuś coś mówi, w dodatku z triumfem.
   - Powtórz to! - zażądałam. - Ostatnie słowa! 
   Zygmuś wszystko powtarzał chętnie.
   - Mąż pięknej żony. Wszedł po chwili, dłuższej-dłuższej, spóźniony. Cała-cała szajka, wielki-wielki skok, teraz-teraz czatować, zapewne dziś, nocą-nocą, na gorącym uczynku...
   Zdobyłam się na wręcz nadludzki wysiłek umysłowy.
   - Natychmiast musisz tam iść i pilnować, czy nikt z nich nie wyszedł! - rozkazałam głosem, który mnie samej wydał się bardziej zwierzęcy niż ludzki. - Jeżeli ktoś wyniesie niedźwiedzia, nie wolno ci od niego oka oderwać! To jest... To jest ich znak rozpoznawczy! Dokonałeś wielkiego odkrycia, nie zmarnuj go teraz! Jezus Mario...! Gdybym się pojawiła pod Albatrosem, udawaj, że mnie nie znasz! Ukryj się!
   Zygmuś przejął się na nowo wręcz do szaleństwa, ale wniknięcie w sedno akcji już go korciło.
   - A co-a co-a co...?
   - Widziałeś gliny? Widziałeś! Oni wszystkiego nie mówią. Później się dowiesz. Jazda!
   - Będzie-będzie - zgodził się gorliwie. - Idę-idę-idę! Może hasło-hasło...? Jakie hasło?!
   - Będzie duży wiatr! - oznajmiłam bez namysłu. - Jeśli ktoś powie takie słowa, możesz mu się pokazać. Sojusznik. Nie ma sekundy czasu!
   Wsiadłam do samochodu, zatrzasnęłam drzwiczki, wyłączyłam alarm, ruszyłam, nie zwracając już na niego uwagi i nie czekając przypuszczalnego pytania o odzew. Może w Grenadzie zaraza. Wyobraziłam sobie ten dialog, do domu majora dojechałam, chichocząc głupkowato.
   Obok chichotu myśl pracowała. Ten niedźwiedź musi mieć swój ciężar, co za cholera, biegało mi po głowie, że zrobiłabym to samo, dwa jednakowe elementy... Wedrzeć się do apartamentu mecenasa Koczarko, z radosnym uśmiechem rzucić do puli wejście, o Jezu, ile ja mam przy sobie pieniędzy...? Usiąść do tego pokera, wydrzeć Wydrze... nawet w myśli te słowa razem wydały mi się jakieś skomplikowane... z rąk niedźwiedzia, uciec z nim symulując kompletne wariactwo albo może upojenie alkoholowe. Pijana oślica robi dowcipy... Polecieć za mną powinien Seweryn. Witaj, Sewciu! krzyknąć do niego, Trzydzieści lat temu chciałeś się ze mną ożenić, zgadzam się, proszę bardzo!... Dostałby zawału...? Na poczekaniu...?
   Na zawale Seweryna wbiegłam do pokoju majora. Musiałam wyglądać odpowiednio do własnego stanu umysłowego, bo jakieś słowa zamarły im nagle na ustach.
   - Co się pani...? - zaczął major, prawie z przestrachem, ale nie miałam teraz czasu.
   - Wszystko mi się - odparłam z ogromną energią i rzuciłam na stół reklamówkę z przyrządami tnącymi. - Niech ktoś rozszarpie tego Bodzia, panie sierżancie, może pan. Razem to zróbcie. Jest drugi niedźwiedź!
   Równocześnie dojechaliśmy do końca, sierżant w przecinaniu Bodzia, moje nożyczki były rzeczywiście doskonałe, chwała Danii, oraz ja w przekazywaniu relacji Zygmusia. Major zachował kamienną twarz, ale widać było, że krzesło gryzie go w tę część, na której siedział. Początek swoich poglądów wymamrotał pod nosem, a resztę powiedział głośniej.
   - ...mać. Dodajcie gazu, pan już śpi, razem z kukłą. Trzeba tam natychmiast jechać, do Albatrosa jest dojazd. Gdzie ten Rojewski, jeśli nie mam całego aparatu, niechby chociaż ci prywatni pomocnicy, szlag ciężki i tysiąc szatanów...
   - Podobno pani potrafi niekiedy zastąpić połowę piekła - podsunął życzliwie Bodzio, gimnastykując uwolnioną od gipsu nogę.
   - Żebyś pękł - wymamrotałam niewyraźnie. 
   - Niech się pani postara - zażądał gniewnie major. - Ja naprawdę nie mam doświadczenia w tego rodzaju pracy, to jest dokładnie odwrotność moich normalnych obowiązków i możliwości. Nie wiem, co pani zrobi...
   - Myślałam, że pan mi powie, co powinnam... 
   - Akurat. Już się rozpędziłem. Wiem, co kazałbym zrobić mojemu człowiekowi, gdybym go tu miał, ale pani...? Pozbędziemy się, w każdym razie, tej ofiary z nogą, a potem tam pojedziemy...
   Bodzio z sierżantem dobiegli do pogotowia prawie w podskokach. Jeden niósł gips, a drugi szwedki. Bodzio wlazł przez okno, plaster rzeczywiście ukradli z apteczki, sierżant pomógł mu na nowo opakować nogę, jeżeli nikt ich przy tym nie widział, to była to wyłącznie litość opatrzności, bo brakowało czasu na przeczesywanie terenu. Jako kontakt ze światem istniało wyłącznie okno, sierżant wylazł przez nie także z powrotem. Może z rozpędu.
   Major zdecydował się jechać ze mną pod Albatrosa.
   - Ten drugi niedźwiedź może nie oznaczać nic - mówił po drodze. - Równie dobrze może stanowić kryjówkę, ale w takim wypadku powinien zostać ukryty, żeby nie dowiedziała się o nim strona przeciwna. Nie muszę chyba pani tego tłumaczyć?
   - No pewnie, że nie, pasuje do mojego gońca z dwiema kopertami. Nie machałabym przecież tą prawdziwą, z forsą, jak transparentem.
   - Toteż właśnie. W normalnej sytuacji wszedłbym tam z nakazem prokuratorskim i dokonał przeszukania pod byle jakim pretekstem. Nic z tego. Co pani wie o tych ludziach?
   Znałam Wydrę, jej męża, mecenasa Koczarko i pana Janusza. Nikt z nich nie tkwił w świecie przestępczego biznesu, za Wydrę z mężem gwarantował jeden z moich przyjaciół, pan Janusz sam ostatnio pożyczył ode mnie pięćdziesiąt tysięcy złotych w kasynie, zdaje się, że mi nie oddał... Na własne oczy widziałam, jak mecenas usiłował na wyścigach pożyczyć cokolwiek przed ostatnią gonitwą, wierzyciela nie znalazł. Gdyby siedzieli w tym bagnie, mieliby chyba więcej forsy...? O mężu kretynki wiedziałam tylko tyle, ile mi sama naopowiadała, Seweryn Wierzchowicki już się klarował, obcy mi pozostawał numer trzeci Zygmusia, nie pamiętałam nawet dokładnie, jak wygląda. Zatrzymałam samochód, nie dojeżdżając do Albatrosa, ale widząc już wejście. Ciemność zapadła, w oknach paliły się światła, lampa nad drzwiami dawała jasny krąg. Po drugiej stronie ulicy rzadki lasek pogrążony był w cieniu, różne krzaczki tworzyły ciemne plamy. Zgasiłam reflektory, sięgnęłam ręką ku górze i wyłączyłam wewnętrzną lampę. Gdzieś tam zapewne czatował Zygmuś, miał się wprawdzie wyprzeć znajomości ze mną, ale nie byłam pewna, czy zapamięta i spełni polecenie. Bardzo nie chciałam, żeby się teraz rzucił na nas z wielkim krzykiem.
   - Dlaczego, do diabła, dali jej tego niedźwiedzia do ręki? - spytał major z irytacją.
   - Bo to jest piękna kobieta - odparłam bez namysłu. - Ja wiem, uroda kwestią gustu, ale sama znałam takiego, który by dla niej oszalał. Odrobinę grubszymi brzydził się śmiertelnie. Poza tym, z relacji Zygmusia wynika, że nikt jej nie dawał, sama sobie wzięła i Seweryn był z tego niezadowolony. Co robimy?
   Major rozważał sprawę i myślał na głos.
   - A nawet gdybym tam wszedł z nakazem, rozpruł niedźwiedzia i znalazł w nim kopalnię diamentów, nic z tego nie wynika. Brylanty posiadać wolno, można je także trzymać w dowolnym miejscu, w sejfie, w torbie z mąką, w niedźwiedziu... To nie jest karalne. Ale tego niedźwiedzia sprawdzić muszę, nie mogę poprzestać na hipotezach. Pani go ukradnie.
   Szatański pomysł majora spodobał mi się szaleńczo. Wstępne kroki na złodziejskiej drodze już poczyniłam, wazoniki, tacki... Od rzemyczka do koniczka, jako następny będę zapewne kradła samochód. Co prawda, talent w tym kierunku znienacka się we mnie nie zalęgnie, ale zacznę nabierać wprawy, a polka przy tym może być duża.
   - Teraz zaraz? - spytałam ochoczo.
   - Na wszelki wypadek poczekamy na sierżanta. Zaraz powinien przylecieć. Jak pani myśli, długo tam będą grali?
   - Zależy od rozwoju sytuacji. Mogą grać dwie godziny, a mogą i do rana, przy pokerze różnie bywa. Zdaje się, że już siedzą dwie i pół, Zygmuś na mnie długo czekał.
   Sierżant pojawił się po kwadransie, odnalazł nas wśród innych samochodów, chociaż udało mi się zaparkować w ciemnym miejscu. Major wysiadł nie trzaskając drzwiczkami, pogawędził z nim chwilę i wrócił. Ludzi pętało się wokół coraz mniej, dochodziła jedenasta, co jakiś czas przejeżdżały jeszcze różne pojazdy. Obmyśliłam sobie sposób dokonania kradzieży, pierwsza myśl najlepsza, oczywiście, że należy zadziałać przez zaskoczenie. Mecenas mieszka w pokoju 22, wiem to od pana Janusza, nie zamknęli się chyba na klucz, więc wtargnąć łatwo, chwycić pandę i w nogi. Zbaranieją tak, że nie od razu zaczną mnie gonić...
   Major przerwał mi planowanie przestępstwa w chwili, kiedy postanowiłam podczas tej napaści głupkowato chichotać. Taki żarcik sobie robię, dowcip ma to być, zwariowałam do reszty albo się gdzieś urżnęłam na rozrywkowo...
   - Chciałbym wiedzieć, czy wszyscy jeszcze tam siedzą - wyznał ponuro. - Sytuacja jest zupełnie idiotyczna, ale jeśli już się wygłupiam, niech to przynajmniej zyska jakiś sens. Byłoby dobrze, gdyby zdołała pani sprawdzić.
   - Wystarczy, że znajdę Zygmusia - odparłam bez namysłu. - Ryzyk-fizyk, spróbuję. Pogoniłam go zdrowo i oka powinien od wejścia nie odrywać. Wykrzyczę mu hasło.
   Opuściłam samochód i powoli ruszyłam w kierunku Albatrosa. Drzwi wejściowe do niego znajdowały się z boku, z drugiej strony. Od ogrodzenia i furtki prowadził chodniczek. Lazłam skrajem lasku i pilnie wpatrywałam się w ciemne drzewa z nadzieją dostrzeżenia czającego się Zygmusia.
   Wyprzedziło mnie dwóch ludzi, idących szybciej. Jeden rybak i jeden turysta. Rozmawiali głośno i usłyszałam kolejno następujące słowa:
   Turysta: - ...z wami jutro?
   Rybak, tuż przy mnie: - Jutro chyba nie.
   Turysta, tuż przede mną: - Jednak zmiana pogody?
   Rybak, jeszcze dalej w przodzie i usłyszałam to słabiej: - Od połowy nocy przyjdzie duży wiatr. Rozbuja...
   Z pewnością informował, że ten duży wiatr rozbuja morze i podniesie falę, ale zastanawiać się nad tym nie miałam już czasu. Wszystko nastąpiło równocześnie.
   Na ścieżce z pensjonatu ujrzałam wybiegającą Wydrę z niedźwiedziem w objęciach, tuż za nią leciał Seweryn, a za Sewerynem mąż. Za mężem pojawił się numer trzeci Zygmusia. Rybak z turystą znajdowali się akurat dokładnie przed furtką w ogrodzeniu. Z ciemnego lasu wyskoczył Zygmuś z walizką i rzucił się na rybaka. Potknął się przy tym, dla złapania równowagi poderwał ręce i z rozmachem przyłożył turyście walizką w goleń. Turysta, z bolesnym okrzykiem, cofnął się raptownie i wpadł na Wydrę.
   Zatrzymałam się i zamarłam tam, gdzie stałam, przypadkiem w cieniu drzewa.
   - No-no-no! -wołał Zygmuś nerwowo. - Otóż-otóż! Tu-tu, trzymać-trzymać!
   Co miał na myśli, nie próbowałam odgadywać. Pchnięta znienacka Wydra wpadła na Seweryna, który czynił właśnie ruch ku przodowi i dał jej zdrowego dubla całą klatką piersiową. Zdążył ją złapać i powstrzymać przed upadkiem, ale niedźwiedzia wypuściła z rąk. Zarazem poszkodowany turysta chciał usunąć się im z drogi i wlazł Sewerynowi na nogę, a idący tuż za nimi mąż skoczył do przodu i kopnął pandę. Niedźwiedź poleciał na środek jezdni. Zygmusiowy numer trzeci przyśpieszył kroku, usunął Wydrę z ringu, jednym ruchem wciągając ją za ogrodzenie, mąż usiłował odepchnąć turystę, ale nieszczęśliwie trafił na rybaka, którego Zygmuś, nie wypuszczając bagażu, próbował chwycić w objęcia. Poderwana silnie walizka nabrała mocy i wyrżnęła męża w odnóża powyżej kolan. Rybak uwolnił jedną rękę, strzelił Zygmusia w ucho, po czym odwinął się i przyłożył Sewerynowi. Strzelony Zygmuś zachwiał się, z impetem wlazł na nogę turyście i walizką podciął mu nogi. Numer trzeci wszedł do akcji.
   Dalej nie byłam już w stanie rozeznać się w szczegółach. Na środku ulicy wrzała bitwa, w której główną broń stanowiła walizka Zygmusia. Miałam wrażenie, że ktoś mu ją wyrwał z ręki i walił przeciwników po głowach, ponadto ilość walczących powiększyła się o jakiegoś faceta z Albatrosa i dwóch przypadkowych młodzieńców. Ktoś, zdaje się, że turysta, złapał niedźwiedzia i również grzmocił nim kogo popadło. Bezpieczna za ogrodzeniem, Wydra rozpaczliwymi okrzykami wzywała do opamiętania męża i Seweryna. Turysta musiał mieć niezłą krzepę, bo niedźwiedź nagle rozleciał się, pękając w połowie. Wypadł z niego nieduży worek i łukiem poleciał w las, a liczne kostki z gąbki prysnęły chmurą, pokrywając walczące grono tak jakby grubym śniegiem.
   - No tak - powiedział za moimi plecami major przez wyraźnie zgrzytające zęby. - Niech to jasny szlag trafi i cholera ciężka zarąbie.
   Na skraju walczących mignął mi sierżant. Od naszej strony gorączkowo wyplątywał się z bitwy Seweryn. Mąż Wydry, błyskając dziko okularami, rozganiał przeciwników nawet dość skutecznie, przypomniało mi się nagle, że mój przyjaciel, Miecio, mówił coś o jego sile, podobno same ścięgna i mięśnie, coś tam trenuje. Możliwe, nieźle dawał sobie radę.
   Z Albatrosa wyleciał personel i goście, zobaczyłam pana Janusza, też nie ułomek. Nie zarazili się jednak szałem bitewnym, zaczęli rozdzielać wrogów, przy czym widać było, że nikt nie wie, kto tu jest komu przeciwny. Rybak oskarżał Zygmusia, mąż Wydry turystę, Zygmuś z oburzeniem i językiem teraz już potrójnym przysięgał, że został napadnięty i wmieszany w gorszącą bijatykę. Walizkę już odzyskał, ku mojemu zdumieniu rolę oręża przetrzymała bezboleśnie, nic się jej nie stało, potem dopiero okazało się, że była dodatkowo opasana dwoma rzemieniami. Zygmuś lubił ją porządnie zabezpieczać i nie miałam najmniejszych wątpliwości, że teraz zabezpieczenie polubi jeszcze bardziej. Może pokocha namiętnie.
   Major ominął mnie i skrajem lasku poszedł dalej. Zbliżył się do pola bitwy, wmieszał w tłum, co przyszło mu łatwo, bo kibiców przybywało, aczkolwiek przedstawienie zostało zakończone. Wydra odnalazła i tuliła do łona rozpęknięte szczątki niedźwiedzia, użalając się nad szkodą, mąż pocieszał ją, że to się da naprawić. Podsunęłam się bliżej za przykładem majora i usłyszałam, jak martwi się, że pan Stanisław będzie miał słuszne pretensje, nie powinna była podstępnie mu tego niedźwiedzia zabierać. Rozprutego przecież nie odda!
   - Kupimy drugiego - powiedział mąż. - Dobrze, zadzwonię. Jutro ktoś przywiezie...
   Uszy miałam w tym momencie niczym król Midas.
   (Na wszelki wypadek wyjaśniam, że król Midas miał ośle uszy. Wiedział o tym tylko jeden sługa, zobowiązany utrzymać rzecz w tajemnicy. Sługa nie wytrzymał, poleciał na brzeg jeziora, wykopał dołek w piasku i do tego dołka szepnął: Król Midas ma ośle uszy! Po czym trzciny nad całym jeziorem szumiały głosem potężnym: Król Midas ma ośle uszy! Mity greckie Hawthornea albo coś innego. Podobno na te uszy lepiej słyszał.)
   Okrężną nieco drogą wróciłam w stronę lasku. W mroku widziałam wszystko jak na większości polskich filmów, gdzie sceny przeważnie rozgrywają się w nocy, a prąd zapewne wyłączyli na skutek niepłacenia rachunków. Miałam wrażenie, że na worek z niedźwiedzia pierwszy trafił sierżant, który przezornie od walki trzymał się z daleka, nic nie widział i nic nie słyszał. Tuż obok niego pojawił się Seweryn, chyba wyciągnął rękę, ale niewiele na tym wyciąganiu zyskał, bo ktoś inny wyszarpnął worek sierżantowi tak nagle, że zaskoczenie zrobiło swoje. Szarpnął, zdobył i uciekł bez słowa. Sierżant skoczył za nim, krzyknął głupio: Stój, bo strzelam!, brak przekonania w tych słowach rzucał się w uszy, najgorszy debil wiedziałby, że z pewnością nie strzeli, chyba że z papierowej torby, zdobywca worka zatem nawiewał, można powiedzieć, beztrosko.
   - Ach...! - powiedziałam do najbliższego drzewa.
   Drzewem okazał się major.
   - No? - spytał cierpko. - Rozpoznała go pani?
   - Chyba oczyma duszy. Ale nie szkodzi. Wydra powie...
   Po czym, nie bacząc już na nic, biegiem ruszyłam w stronę przeciwną. Ten uciekinier może zatoczyć krąg i dopaść jakiegokolwiek pojazdu. Major przecież nie zamknął mojego samochodu. Wyrwie, skubaniec, druty ze stacyjki...
   Możliwe, że elektroniczny alarm, mimo wszystko, nie pozwoliłby mu ruszyć, ale wolałam nie ryzykować. Nie lubię sterczących drutów, nie dość, że przeszkadzają, to jeszcze iskrzą. W galopie przebyłam trasę, uprzednio przemierzoną w tempie ślimaczym, stwierdziłam, że wszystko w porządku, i usiadłam za kierownicą, bo nic innego nie przyszło mi do głowy. W trzy minuty później obok mnie usiadł major.
   - Ogólnie ma pani rację - powiedział. - Jeżeli coś kompletnie przekracza ludzką wytrzymałość, należy to uznać za śmieszne. Innego wyjścia nie ma.
   - Nie dogonił go? - odgadłam.
   - Wpadł w lisią norę, cud, że nie złamał nogi. Tego by nam jeszcze brakowało. Jeden w gipsie wystarczy. No nic, skoro jest szansa uzyskać informacje od tej facetki...
   - Ona już mówiła - przypomniałam. - I Bodzio potwierdził. Pan Stanisław, to ten Bertel, mieszka u Plastyków, to znaczy nie tyle mówiła, ile wywnioskowałam z jej zachowania, ale upewnię się. W gruncie rzeczy ona jest jednostką przyzwoitą i antyprzestępczą, mój prywatny stosunek do niej spowodowany jest, przyznam się, zawiścią. Też bym chciała być taka chuda.
   Parkowałam w cieniu. Żadnego światła nie zapalałam. Nasze twarze nie były wyraźnie widoczne, a jednak osłupienie, zdumienie, niedowierzanie i wręcz potępienie majora ujrzałam jak na dłoni.
   - Nie chcę być niegrzeczny, ale czy pani zwariowała? - spytał ze zgrozą.
   - Rozumiem, pan lubi korpulentne. Otóż wyjaśnię. Gdybym była taka chuda, mogłabym jeść, co zechcę, a ja jestem łakoma i lubię wyłącznie tuczące potrawy. Apetyt mam doskonały. Głodzę się przez całe życie, nosem już mi to wyszło i zazdroszczę jej wszystkimi tkankami. Ale jeśli mam z siebie wygrzebać elementarną uczciwość, przyznaję, że ona ma nawet dobre serce. Drugi raz tego nie powiem, bo mój organizm protestuje.
   Major milczał przez długą chwilę. Możliwe, że przeżył wstrząs i musiał odzyskać niezbędną ilość równowagi.
   - Potrzebny mi jest Rojewski - powiedział wreszcie. - Ta sytuacja tutaj była jednoznaczna. Po informacji odbiorcy, że nic nie dostał, powinno się zacząć zamieszanie pomiędzy, powiedzmy, dotychczasowymi wspólnikami. Cała góra siedzi w Warszawie, a on ich w dużym stopniu zna. Ma doskok. Muszę się z nim porozumieć.
   - Telefon - podsunęłam.
   - Nie jestem przyzwyczajony do luksusów prywatnych i zostawiłem go w pokoju. Tu już nic nie zwojujemy. Jedźmy.
   Jacek znajdował się w Pelikanie, odebrał telefon od razu. Marzena pracowała odwrotnie niż wczoraj, do szóstej, później miała wolne. Zdaje się, że siedzieli w jej pokoju i przybycie Jacka do majora prawie równocześnie z sierżantem należało uznać za czyn godny podziwu.
   O rozrywce pod Albatrosem dowiedział się od nas.
   - Dlaczego właściwie ten pani kuzyn tak wystrzelił na drogę? - spytał, marszcząc brwi. - Rozumiałem, że miał czatować w ukryciu?
   - Bo ten rybak powiedział hasło - odparłam ze skruchą. - Takie akurat wymyśliłam, że będzie duży wiatr, pierwsze co mi wpadło do głowy, a skojarzenie z wiatrem nad polskim morzem przychodzi łatwo. Skąd, na litość boską, mogłam przypuścić coś podobnego, o jedenastej wieczorem dwóch facetów wrzeszczy o pogodzie, i to jeszcze Zygmusiowi pod nosem! Nie rozumiem natomiast, dlaczego wyleciała Wydra z niedźwiedziem, ale tego spróbuję się dowiedzieć podstępnie.
   - Ten drugi, ten cywil, chciałem powiedzieć letnik, umawiał się z nimi na ryby - wtrącił sierżant. - Wypłynąć na flądrę, aż piał do tego. Już zdążyłem na boku parę słów zamienić. A ten wiatr rzeczywiście idzie, pani dobrze zgadła, do rana się rozbuja.
   Jacek nie komentował pragnień turysty, mógł sobie wypłynąć nawet na rekiny, nie interesował się także prognozą pogody. Myślał przez chwilę.
   - To Wierzchowicki był obok pana? - zwrócił się do sierżanta. - Też szukał pakunku?
   Sierżant spojrzał na majora, a potem kiwnął głową.
   - Węszył tam po krzakach, ale ja widziałem, gdzie upadło. No, trochę niewyraźnie...
   - To ja zaczynam rozumieć cholernie dużo. Wierzchowicki, oczywiście... Kontrolował sprawę i musiało go nieźle tknąć, jak zobaczył drugiego niedźwiedzia. Nie miał prawa o nim wiedzieć i gdyby nie ta facetka... Ma ona jakieś imię i nazwisko?
   - Nina. Nazwiska nie pamiętam. Marzena je zna, bo mieszkają w Pelikanie.
   Na twarzy Jacka mignęło coś, co wskazywało, że prywatne stosunki z dziewczyną znalazły się na dobrej drodze. Zdławił uczucia osobiste.
   - Dobra, ta Nina. Sprężyną całego interesu jest paru facetów w paru instytucjach, mają swego wykonawcę...
   - Bertel - mruknął major.
   Jacek spojrzał na niego, gwałtownie wyrwał z kieszeni portfel i wygrzebał kartkę Gawła, tę samą, którą kopiowałam na szybie.
   - Zaraz... Gdzie ten cholerny Bodzio?!
   - W szpitaliku tutejszego pogotowia.
   - Powinien być tu! To jest niemożliwa rzecz, kretyńskie utrudnienia! Przenosimy go od razu!
   - Tu? - zainteresował się major. - Chciałem zauważyć, że chwilowo ja tu mieszkam, a jest to pokój jednoosobowy, nawet dla miejscowych.
   Rzeczywiście, w pokoju majora mieścił się tapczan, jeden stół, trzy krzesła, wąska szafa i mały regalik. Niczego więcej nie dałoby się tam upchnąć, aczkolwiek wokół stołu można było przejść. Ludność miejscowa za jednostkę rozliczeniową uważała łóżko i wtykała meble do spania, gdzie tylko zdołała je umieścić, u majora nie było siły. Bodzio musiałby sypiać na podłodze pod stołem, tak jak nocował rybak Niegłojda.
   - Zaraz, ale jeśli Seweryn coś odgadł i już wiedzą o kancie, może chromolą pokój Bodzia? - wskoczyłam Jackowi w pierwsze słowo. - Wcale go nie będą przeszukiwać?
   - Już przeszukali - zawiadomił mnie sierżant. - Pierwsze co zrobili, zaraz po wypadku.
   - Skąd pan wie?
   - A co pani myśli, że ja jestem dokładny imbecyl? - zdenerwował się. - Pod tamtym domem miałem kumpla!
   - I kto przeszukiwał? Bo przecież nie te goryle Bertela! On najlepiej wiedział, że Bodzio nie miał żadnych diamentów!
   - Goryl Wierzchowickiego. 
   Też się nagle zdenerwowałam.
   - Co to jest, że ja ciągle czegoś nie wiem, ludzi nie znam, kto to jest ten goryl Wierzchowickiego?! Który to?!
   - Taki więcej bykowaty. Nie pokazują się razem za często...
   Jacek niecierpliwie bębnił palcami w rozłożoną na stole kartkę.
   - Spokój, proszę! Ja go potrzebuję już! Kto tu mieszka obok? Widziałem drugie drzwi!
   - Jedna matka z dwojgiem dzieci w wieku szkolnym - odparł uprzejmie major.
   - W porządku, pokój Bodzia jest wolny. Matkę z dziećmi przenosimy do niego, a on będzie tutaj za pół... no, za godzinę.
   Podniósł się gwałtownie i wyszedł. Kartkę przezornie zabrał. Popatrzyliśmy na siebie wzajemnie, po czym wyszłam również.
   Załatwienie sprawy podglądałam i podsłuchiwałam z ukrycia, ciekawiło mnie, jakim sposobem Jacek da sobie z tym radę.
   Zapukał raz i drugi, na pytanie kto tam? odparł, że sąsiad. Odwróciłam głowę i łypnęłam okiem na majora, twarz miał kamienną, a w oczach rozterkę, jakby się zastanawiał, co robić, śmiać się czy płakać. Poprzestał na otwarciu butelki piwa.
   Jackowi otworzyła drzwi facetka w nocnej koszuli i szlafroku, lekko wystraszona.
   - Niech pani wyjdzie, bo dzieci się obudzą, i niech pani się skupi - powiedział grzecznie, ale stanowczo.
   Jak prawdziwa kobieta najpierw spytała, co się stało, potem okazała wahanie, potem przyjrzała się natrętowi i zdecydowała się spełnić jego życzenie. Rodzaj urody Jacka był pociągający i budził zaufanie. Podeszli do okna małego korytarzyka, Jacek przysiadł na parapecie, ona stała. Na jej miejscu też bym przysiadła, przysiadanie na parapecie okiennym rzadko grozi niebezpieczeństwem, o ile nie wchodzi w grę ostatnie piętro wieżowca.
   - Jest problem - powiedział Jacek. - Mój przyjaciel złamał nogę i wymaga opieki, chcę go mieć tu, pod ręką, od zaraz. Proponuję, żeby zamieniła się pani z nim na pokoje, on mieszka koło poczty. Rekompensata finansowa za cały kłopot i uciążliwość wynosi sto milionów na stare pieniądze, płatna gotówką natychmiast. Zrobi mi pani tę grzeczność?
   Facetka zbaraniała. Mrugała oczami i nie udzielała odpowiedzi. Jacek uśmiechnął się do niej nieśmiało, rozjaśniając swoje nieliczne piegi i całą twarz.
   - Rozumiem, że to istna rewolucja. Nie musi pani sama, załatwię pomoc. Pani zabierze dzieci, torebkę i kosmetyki, resztę rzeczy się spakuje i przewiezie. I wniesie. Jak w przyzwoitym hotelu. 
   Facetka odzyskała głos.
   - Sto milionów...?
   - Tak. Mam je przy sobie.
   - Ja muszę męża... - Nagle coś w niej błysnęło i zreflektowała się. - Nie, żadnego męża! Kiedy to ma być?
   - Zaraz.
   Stropiła się nieco, popatrzyła na Jacka. Walkę, która znienacka wybuchła w jej wnętrzu, widziałam tak wyraźnie, jakby rozgrywała się na wierzchu. Tu duża forsa, a tu wysoce atrakcyjny chłopak, nie była stara ani brzydka, żona i gospodyni domowa, która samodzielne decyzje podejmuje w kwestii nabycia podróbek, a resztę zwala na męża, cholerne baby... Ciekawiło mnie szaleńczo, na co się teraz zdobędzie.
   Walkę wygrał zdrowy rozsądek.
   - Dobrze. Mówi pan, zaraz...? To co, muszę obudzić dzieci?
   - W ostatniej chwili. Same się obudzą przy pakowaniu. Mogą przejechać w piżamach, osobiście je przewiozę, razem z panią. Może od razu zaliczka...
   - Nie fałszywe? - spytała jeszcze nieufnie.
   - Tu siedzi przypadkiem sierżant policji. Może być świadkiem, że dostaje to pani ode mnie, transakcja jest legalna, prywatna umowa między nami.
   - Żadnego sierżanta nie potrzebuję - odparła stanowczo, mając zapewne na myśli urząd skarbowy, po czym zaczął się ruch w interesie.
   Jacek miał po ojcu olbrzymie talenty organizacyjne i jakiegoś tajemniczego pomocnika, który wykazał się dużą siłą fizyczną, imponującą szybkością działania i stuprocentową małomównością. Błyskał zębami w radosnych uśmiechach i nie wypowiadał ani słowa. Wyrwani ze snu gospodarze Bodzia w pięć minut dostarczyli dodatkowe łóżko turystyczne, obiecując nazajutrz kanapę w alkowie, która nie była jeszcze wykończona, brakowało jej podłogi, a okno miała zabite deskami, ale dzieci o mało się o nią nie pobiły. Obudzone bezboleśnie, chłopiec i dziewczynka w wieku dziesięciu i dwunastu lat, zachwyciły się nocną imprezą bez granic, dzieci uwielbiają takie hopy, dodatkowo zaś podbudował je widok matki, rozkwitłej rumieńcami i rzucającej jakieś upojne obietnice. Dokładnie w godzinę i pięć minut później w pokoju po matce z dziećmi znalazł się Bodzio, co najbardziej uszczęśliwiło ugadanego i również wyrwanego ze snu lekarza. - O cudzie! - wykrzykiwał radośnie. -Już się nie muszę wygłupiać, wracam na wczasy, wędka na mnie czeka u dobrych ludzi na Mazurach! No, niech będzie, także żona i dzieci...
   Bodzio w pierwszej kolejności pozbył się gipsu, zapowiadając, że przyodzieje się w tę dekorację wyłącznie przy wychodzeniu z domu. Proszę bardzo, na świeżym powietrzu będzie kulał na Szwedkach jak ostatnia pokraka, a popływa sobie w nocy. Nawet jeśli go ktoś zobaczy, może z daleka nie rozpozna.
   - Przez całe życie chciałam się włączyć w jakieś śledcze szczegóły - powiedziałam poufnie do majora. - Próbowałam kiedyś z całej siły. Ale słowo daję, do głowy by mi nie przyszło, że to może tak wyglądać!
   - Zapewniam panią, że mnie też nie - odparł na to równie konspiracyjnie.
   Jacek nie tracił czasu i nie miał wątpliwości, na czym stanął.
   - Ty się teraz zastanów - zwrócił się do Bodzia. - Jest taka ulica Ananasowa...
   - Jest - zgodził się Bodzio z wyraźną satysfakcją gimnastykując nogę pod stołem.
   - Buduje się tam duża willa, nie wykończona, ale część już działa?
   - Działa.
   - Reszta stoi odłogiem?
   - Stoi.
   - Ma to być siedziba firmy, połączona z lokalem mieszkalnym?
   - Jak dotąd, wszystko pasuje.
   - I co się tam dzieje?
   - Nic. To znaczy, dużo. Zależy, od której strony patrzeć.
   - Gadaj porządnie, bo już tracę cierpliwość!
   - Możesz mi dać po mordzie, jak chcesz - wysunął propozycję Bodzio, rozanielony zmianą warunków. - Będę to uważał za słuszną rekompensatę. Sam tam robiłem wszystkie instalacje, elektryczne i elektroniczne, dosyć wymyślne, i dziwiłem się jak kretyn, że biuro zrobili, a resztę zatrzymali. Już się przestałem dziwić, zgadłem, że właściciel i zleceniodawca bierze forsę za przestój, a nie istniejący oficjalnie budynek służy tej małpie.
   - Wymień małpę.
   - Widziałem go własnymi oczkami, a tutaj odbadałem nazwisko. Pani Joanna, ściśle biorąc. Tajemniczym bossem, parszywa jego twarz, który posiada tam metę, jest niejaki Stanisław Bertel. Co to za wesz, ogólnie biorąc, nie mam pojęcia. Podwładni boją się go cholernie.
   - No więc właśnie - powiedział Jacek z irytacją i na nowo rozłożył na stole kartkę Gawła. - Przyjrzyj się. Pasuje?
   Bodzio przysunął kartkę i przez chwilę studiował ją w milczeniu. Major i sierżant, siedząc na łóżku, przyglądali się im i słuchali z wielkim zainteresowaniem.
   - Zgadza się - powiedział Bodzio. - To jest ta część biurowa, a tu na razie jaskółki mogą sobie gniazda budować.
   - To właśnie ojciec zapisał, w takiej formie, lubił rebusy, i musi to być jakiś punkt newralgiczny dla swołoczy, bo bez powodu by się w grafikę nie wdawał. Jest tam jaki sejf albo co?
   - A pewnie, że jest, i sam robiłem wszystkie zabezpieczenia.
   - Ty jesteś prawdziwy elektronik?
   - Jestem, jak Boga kocham. Lubię to i różne takie dodatkowe żarciki chodzą mi po głowie.
   Obaj zamilkli. Przerysowaną kartkę Gawła dawno już miałam przed sobą, nosiłam ją w torebce jak wszystkie śmieci. Przyglądałam się rysunkowi i nie myślałam o sobie najlepiej. Zwyczajna idiotka, od razu mi przecież przyszło do głowy, że to jest plan budynku, stworzony niewprawną ręką, a znaki drogowe, ostatecznie, też umiem rozróżniać. No, ale Jacek znał swojego ojca lepiej niż ja...
   Major odebrał mi kopię kartki i zaczął się w nią wpatrywać.
   - Więc to jest miejsce... - mruknął pod nosem.
   - Dedukuję - powiedział Jacek. - Czterech facetów, możliwe, że pięciu, wykombinowało sobie kant z wyjątkowo dużą przesyłką ruskich diamentów. Zamiast dzielić na czterdziestu, woleli podzielić korzystniej. Wykonawcą miał być gość, który miał coś na Ananasowej, on go tam widział, zatem jest to Bertel. Reszta tej skorumpowanej mafii na wszelki wypadek wysłała Wierzchowickiego, etatowego pośrednika, możliwe, że w ogóle Wierzchowicki sam to tutaj przywiózł. Kant zrobił się piętrowy, bo coś mi się widzi, że Bertel postanowił wzbogacić się indywidualnie, zagarnąć chłam dla siebie, symulując stratę.
   - Niech pan dołoży jedno piętro więcej - poradził major. - Nie na darmo sam wybrał pośrednika...
   - Kto wybrał? - przerwał nieufnie Jacek.
   - Wierzchowicki. Podsunął pana...
   Kiwnął brodą w stronę Bodzia. Bodzio zdumiał się śmiertelnie.
   - Ten cały Seweryn mnie wybrał? Skąd?! Nie znam człowieka!
   - Nie szkodzi. Za to ktoś tam znał pana. Robi pan te instalacje już chyba ze trzy lata?
   - Trzy i pół. Prawie cztery.
   - No i zdążył pan już zasłynąć jako wyjątkowo pracowity półgłówek, najmocniej przepraszam za proste, żołnierskie słowa. Nie jest to sława na skalę europejską, ale wystarczy. Wzajemnie pana sobie niektórzy przekazują jako idiotę, który robotę wykona porządnie, a można mu nie zapłacić. Nie dziwi pana, że przy tej ilości pracy i takich zleceniach ciągle pan nie ma pieniędzy?
   - Myślałem, że źle trafiam - wyznał Bodzio żałośnie w lekkim otumanieniu.
   - Za to hochsztaplerzy trafiają doskonale. Stanowi pan coś w rodzaju gratyfikacji specjalnej, daje się pana na zasadzie przysługa za przysługę.
   Bodziowi kolor oblicza zmieniał się w takim tempie, że właściwie odpracował całą tęczę w ciągu minuty.
   - Ale przecież ja im nie kończę! - wrzasnął z oburzeniem.
   - Drobiazg. Niewiele zostaje. Kończy kto inny za jedną dziesiątą ceny. Ci normalni wykonawcy nawet pana chwalą, robota na medal i tylko podłączyć. Między nami mówiąc, takich frajerów jak pan rzadko się spotyka.
   Patrzyliśmy na Bodzia z wielkim zainteresowaniem wszyscy troje, Jacek, sierżant i ja, ciekawi, ile prawdy zniesie. Major nie miał litości, za co mu byłam gorąco wdzięczna, bo sama już dawno czepiałam się Bodzia, węsząc w jego interesie coś podejrzanego. Taka uporczywość przypadkowego pecha była wręcz niemożliwa.
   Bodzio wstał z krzesła i wykonał przysiad na jednej nodze. Potem pomacał się po obydwóch.
   - Zapomniałem, którą mam złamaną - mruknął i wykonał przysiad na drugiej.
   Należało chyba zostawić mu chwilę na ukojenie wstrząsu. Jacek taktownie milczał.
   - No dobrze, a po co im to właściwie było? - spytałam majora. - Na plaster im przypadkowy półgłówek? Mają chyba własnych ludzi, do takich rzeczy używanych?
   - Właśnie był im potrzebny przypadkowy. Stały kurier orientuje się w sytuacji, wyłapie jakieś nietypowości, nie da się wrobić, a taka jednorazowa ofiara we wszystko wierzy i żadnych pytań nie zadaje. Wierzchowicki chyba odgadł zamiary Bertela, wiedział o drugim niedźwiedziu i miał go na oku.
   - I dlatego był taki wściekły, kiedy Wydra wyleciała z nim z Pelikana?
   - A pewnie. Musiał udawać pełną niewiedzę i nawet nie zbliżać się do niego, żeby uniknąć podejrzeń. Bertel zaś nie wiedział, że Wierzchowicki wie, i czuł się dość pewnie.
   - No, teraz mu trochę przeszło - mruknął sierżant.
   Nadal czepiałam się majora.
   - Skąd pan to wszystko wie? 
   Powstrzymał w połowie wzruszenie ramionami, popatrzył kolejno na sierżanta, w okno i na mnie i westchnął.
   - Może umknęło pani z pamięci, że ja mam jakiś zawód. I pracuję w nim prawie dwadzieścia lat. Do mojego zawodu należy wiedza o wszelkiego rodzaju wykroczeniach, przestępstwach, szwindlach i ludziach. Jutro mogę wyłapać tych wszystkich, pożal się Boże, ludzi interesu razem z ich pomocnikami, złodziei samochodowych i malwersantów na stanowiskach państwowych. No z dowodami byłoby może krucho, ale na większość by się znalazły. I nie tylko ja. Zna pani może, na przykład, szpital, w którym cały personel, od pierwszej do ostatniej osoby, źle pracuje i wszyscy pacjenci odjeżdżają na cmentarz?
   - Osobiście nie - odparłam niepewnie. - Ale podobno radomski...
   - No dobrze. Jeden szpital nie czyni wiosny. Może to wyjątek potwierdzający regułę, bo jednak, na ogół, wszędzie się znajdą przyzwoici ludzie, przeważnie bezsilni, ale pełni nadziei, że coś się wreszcie uda. W moim zawodzie też. Po prostu na wszelki wypadek zdobywa się tę wiedzę i gromadzi, i nie wszystkie dowody zostają zniszczone. O panu mamy całą dokumentację, nie powiem, kto ją ma i gdzie ona się znajduje, bo i tak wyjawiam wam tu najstaranniej strzeżoną tajemnicę, ale istnieje i wcale nie dla pana zdobyta. Jako przestępca pan się nie liczy kompletnie, za to pańscy kontrahenci to jest zgoła cała orkiestra. No, a pan się przy nich plącze jako zysk dodatkowy.
   Jak ja mam o tym nie wiedzieć? Nie, wcale nie twierdzę, że dochodzi do nas wszystko z detalami od razu, bywa, że po pewnym czasie, sukcesywnie, cień podejrzenia zamienia się w pewność dopiero przy okazji i tak dalej. Chociażby to tutaj, o diamentach ogólnie było wiadomo, ale pomysł wzajemnego oszustwa w samym centrum tej skorumpowanej kliki nikomu z nas do głowy nie przyszedł. Ta kartka na przykład - popukał palcem w moją kopię - dla mnie stanowi potwierdzenie podejrzeń i chciałbym ją zachować.
   - A proszę bardzo...
   - I niech ja nie muszę tego wszystkiego drugi raz powtarzać, bo mi przez usta nie przejdzie. Wyprę się każdego słowa.
   Bodzio uczuł widocznie jakiś wiew wspólnoty pomiędzy sobą a majorem, może tylko w doznaniach, ale wystarczyło mu i tyle. Wykonał jeszcze kilka przysiadów i uspokoił się.
   - No dobra, jestem kretyn. Więc to nie Bertel mnie znalazł, tylko Wierzchowicki?
   - Zgadza się. I tu znów pani potwierdziła silne podejrzenia, ta facetka, jak jej tam... pani doktor Beata Miot...
   - Miotowa - poprawiłam z naciskiem. - Samego Miota nigdy nie używa, obraziłaby się.
   - Miotowa, niech będzie. Z beztroską zgoła niebotyczną wyjawiła pani rodzaj stosunków z Wierzchowickim. W normalnej sytuacji wzięłoby się od niej zeznanie, przygwoździło Wierzchowickiego...
   - Lewkowski dzwonił - wtrącił żywo sierżant. - Na tych dolarach jego odciski są.
   - No proszę. Gdyby korupcja u nas była karalna, już idziemy dalej. A tak, jak na razie jest, odciskami palców Wierzchowickiego możemy sobie udekorować altankę na działce. Ale zachowamy je, nie ma obawy.
   - Zaraz - odezwał się Jacek. - Ja tu cały czas myślę, chociaż mi cholernie przeszkadzacie. Wychodzi mi, że w tej sytuacji odbiorcy w ogóle nie było. Na morzu, mam na myśli, ten twój wynalazek gdzieś się tam pęta na falach. Ugadany odbiorca, może stały, miał czekać po niemieckiej stronie. Pośrednik, debil koncertowy, nie miał prawa do niego dojechać, element absolutnie niezbędny, to katastrofa, debil stracił towar i życie, nic się nie da zrobić, przepadek mienia nieodwracalny. Sprawa się pogmatwała i rypła przez głupi fajt, pośrednik złamał nóżkę i już nigdzie nie pojedzie. Ty... ty może załóż ten gips, co? Albo ja ci skombinuję wózek inwalidzki, chcesz?
   - Nie chcę - powiedział Bodzio bardzo kategorycznie.
   - To nie. A potem, jeszcze gorzej, ujawnił się drugi niedźwiedź, ewidentnie faszerowany, z czego ostatnia jołopa potrafi wywnioskować co trzeba. Pytanie, czy Wierzchowicki rozpoznał, kto podwędził worek z pandy. Od tego chyba zależy dalszy rozwój wydarzeń?
   Też rozmyślałam intensywnie, chociaż nie procesem ciągłym, tylko jakby błyskami, i też mi wszyscy przeszkadzali. Przypomniałam sobie informacje od pana Janusza.
   - Wołomińska mafia...? - podsunęłam delikatnie.
   Major kiwnął głową, a potem nią pokręcił.
   - Tylko częściowo. Jak tu jechałem, o Bertelu, jako takim, wiedziałem jeszcze niewiele, teraz go dopiero kojarzę prawidłowo. To jest facet, który trzyma w ręku obie strony, górę i dół, w tym, rzecz jasna, wołomińską mafię. Wynajmuje sobie od nich wykonawców. Upewniłem się, że to on, przez wizytę na Ananasowej...
   - To pańscy wywiadowcy powinni go tam widzieć, a nie Bodzio - zauważyłam ze zgorszeniem i lekką naganą.
   Major spojrzał na mnie złym wzrokiem.
   - A niby dlaczego ja mam ganiać wywiadowców po nie wykończonych posesjach, skoro nie ma żadnego dochodzenia? Krzysiu, kto ci wyrwał worek? Bertel?
   - Na moje oko on - potwierdził sierżant. - We własnej osobie.
   - W głowę zachodzę, jak on mógł dopuścić do tego, żeby ten drugi niedźwiedź wyszedł z domu. Rozumiem, że go nie wypatroszył, bo Wierzechowicki mu patrzył na ręce, ale pozwolić na wyniesienie... ? Pani twierdzi że przez babę...
   - A przez co niby innego? Niech pan zaczeka do jutra, dowiem się. Prywatnie. Latanie z niedźwiedziem nie jest karalne, chyba mi powie.
   - Powinna dostać nagrodę. Sądzę, że obaj, Wierzchowicki i Bertel, chcieli go odzyskać dyplomatycznie.
   - Dyplomacja im wyszła jak kozie bobki z fortepianu - ucieszył się Bodzio znienacka. - Szkoda, że mnie tam nie było!
   - Teraz to już powinien być kij w mrowisko - ciągnął major, częściowo do nas, a częściowo do siebie. - Coś zrobią, to pewne, woda na nasz młyn. No, kochani, ja nie mam ludzi, prowadzę dochodzenie wbrew wszystkiemu, w tajemnicy przed własną firmą, przy pomocy, jak widać, prawie wyłącznie społeczeństwa. Gdybym dysponował pełnią możliwości, obstawiłbym ich teraz istnym murem, okiem by nie mrugnęli beze mnie!
   Tęsknota i żal bezdenny, jakie zabrzmiały w jego głosie, wzruszyły wszystkich. Nieszczęśliwy człowiek, tyle by mógł, a tu chała. Bodzio przejął się strasznie.
   - Zgolę brodę! - zaofiarował się szlachetnie.
   - I co? Da pan ją któremuś w prezencie?
   - Nie. Mogę ich śledzić. Nie poznają mnie.
   - A równocześnie powinni pana widzieć z brodą i kulawego. Będzie pan ją sobie przyprawiał od czasu do czasu?
   - Mam klej do sztucznych rzęs - powiedziałam zachęcająco. - Przez pomyłkę, ale nie szkodzi. Brodę chyba też przytrzyma? No, niedużo tego, szybko wyjdzie.
   - Skombinuję więcej - obiecał natychmiast Jacek.
   Major przez chwilę patrzył na nas.
   - Ma ktoś przy sobie lusterko? Mam wrażenie, że osiwiałem?
   - Nie rzuca się w oczy - zapewnił go sierżant grzecznie.
   Niewykluczone, że ta narada produkcyjna, jak na obyczaje władz wykonawczych, przebiegała odrobinę nietypowo. Może i rację miał major, tęskniąc do swojego tak zwanego aparatu.
   - Dochodzi wpół do czwartej - powiedział. - Proponuję odpoczynek. Krzysiu, zostań jeszcze przez chwilę.
   - Cholera - powiedział nagle Jacek i spojrzał na mnie.
   - Oj, dobrze już, dobrze - odparłam niecierpliwie, zrozumiawszy jego spojrzenie bez cienia wątpliwości. - Załatwię z nią. To nie jest kretynka...
   
   * * *
   
   - ...i nie wrócił - powiedziała Marzena martwym głosem, patrząc przez okno w dal.
   Rozzłościłam się, chociaż w jej wieku pewnie bym reagowała tak samo. Ale byłam niewyspana i mało skłonna do tolerancji.
   - No to co, że nie wrócił?! Jeszcze ci wróci sto tysięcy razy! Całą noc siedział, a do ojca nie doszedł! I pomimo to o tobie pomyślał!
   Jakiś malutki marginesik mojego umysłu zwrócił mi uwagę, że trudno dokądś dojść, siedząc. Rozśmieszyło mnie to i nieco złagodniałam.
   - Nie dla byle czego poleciał, tylko dla życiowej sprawy. Gdyby został, na twoim miejscu straciłabym do niego zaufanie.
   - Nie. Pani nie rozumie. Bo widzi pani, ja z nim NIE POSZŁAM do łóżka.
   W pierwszym odruchu się skrzywiłam, w drugim wyprostowałam. Nie w kadłubie, na twarzy.
   - Wiesz co, ja może jestem staroświecka, ale zaczynanie znajomości od łóżka nigdy nie wydawało mi się słuszne i właściwe. Z drugiej strony owszem, zgadzam się, powinien był ostrzej lecieć, pchać się, no, mówiąc elegancko, seksem prychać. Tymczasem udało mu się przestawić i to cię niepokoi.
   - Toteż właśnie. Może ja mu się podobam, może on mnie szanuje...
   - A, to już przestał cię uważać za panienkę na zawołanie?
   - Przestał. Boże, co za idiotka! Najtrudniej spojrzeć na siebie z dystansu, jak pani się ze mnie natrząsa, to mi dobrze robi. Zaczął mnie uważać za człowieka i teraz mi brakuje tego małpiego rozumu, to znaczy owszem, dało się zauważyć, ale właśnie poleciał i nie wrócił. A ja czekałam.
   - I od tego czekania straciłaś opamiętanie. Mogę cię zapewnić, że nie wyrzucił cię z serca i umysłu, na jego prośbę przyleciałam tu o świcie. O czwartej rano mnie błagał i ręczę ci, że nie kropnął się potem spać. Trudności stwarzać możesz, dlaczego nie, dodają nawet smaku, byle bez przesady. Nie będę cię agitować, wyjaśniam, a ty rób, jak uważasz.
   Z całą pewnością nie była to głupia dziewczyna, rozumiała, co się do niej mówi. Porzuciła tę dal za oknem, chociaż widok na morze był wysoce atrakcyjny, twarz jej się rozjaśniła, a oczy rozbłysły. Trochę niepewnie zastanowiłam się, czy nie powinnam ich ze sobą zeswatać przemocą, mieliby z siebie wzajemną pociechę, ale jeszcze nigdy czegoś takiego nie próbowałam i nie byłam pewna długofalowych rezultatów. Sama na takim swataniu wyszłam nie najlepiej.
   - Idę do roboty - zadecydowała Marzena. - Za kwadrans zaczynam dyżur. A, właśnie, tu mam spisane wszystko, co widziałam, chciała pani zeznanie na piśmie, proszę bardzo. A, właśnie! On tu był, ten facet. Dziś, przy śniadaniu.
   Przez chwilę nie wiedziałam, o jakim facecie mówi. A, prawda, ten, który nadzorował strzępienie liny, powinien to być Bertel...
   - Spotkał się z taką chudą, pani Garbacka. Powinna wiedzieć, jak on się nazywa...
   Bertel, byłam pewna. Odczepiłam się od turbulencji sercowych, potrzebna mi była Wydra. Bezmyślnie popędziłam na plażę.
   Miał rację rybak, który padł ofiarą Zygmusiowego hasła. Wiało potężnie, na maszcie powiewała czarna flaga, sztorm się rozszalał. Uparłam się ochłonąć w wodzie, moja kąpiel polegała na stawianiu oporu już złamanej fali, kiedy piąty raz przekotłowało mnie na piasku i wylazłam na czworakach, uznałam wreszcie, że mam dosyć. Chmury co chwilę przesłaniały słońce i Wydry, oczywiście, nie było, za to wściekle sypało piaskiem.
   Ludzie tłoczyli się znacznie mniej niż w dniach poprzednich, plaża świeciła prawie pustką i Zygmuś bez trudu dostrzegł mnie z daleka. Ciekawa byłam jego wrażeń po wczorajszych ekscesach, powitałam go zatem z bardzo ograniczonym wstrętem. Niepokoiła mnie myśl, że może się zniechęcił do tropicielskich starań i znów go będę miała na karku bez przerwy. 
   - Ach-ach-ach! - zaczął już z dużej odległości, prezentując mieszaninę sprzecznych ze sobą uczuć, bo i niesmak był w tym, i oburzenie, i duma. - Emocje-emocje! Okropne-okropne! Jakaś-jakaś pomyłka, nieporozumienie...? Panda-panda, chuda kobieta, przeciwnicy, sceny-sceny, oburzające! Wszystko-wszystko ci opowiem!
   Relację z wczorajszych wydarzeń przerwałam mu w połowie, bo z przejęcia znów każde słowo zaczął powtarzać po trzy razy i tego już nie dawało się wytrzymać, szczególnie że głównym zainteresowaniem obdarzył własną, zhańbioną walizkę.
   - Załatwiłeś to pierwszorzędnie - pochwaliłam go. - Doskonale wypadło, wyobraź sobie, że naprawdę umawiali się na tę noc, a przez całą awanturę plany im się wściekły. Nic nie zrobili i teraz będą musieli organizować się na nowo, może nawet w ogóle zrezygnują. Jeśli wkroczył przypadek, to wyjątkowo szczęśliwy.
   Zygmuś zaczął się wahać co do przypadku. Może miał jakieś przeczucie, a może wiódł go genialny instynkt. Przemyślał sprawę, własna interwencja wydała mu się niezbędna...
   Nie miałam wątpliwości, że do wieczora podcinanie ludziom nóg walizką przeistoczy się w jego umyśle w czyn zgoła historyczny, godny bitwy pod Grunwaldem. Sam, własnym, bezbłędnym działaniem, uniemożliwił przestępstwo, uratował mienie, a może i życie, wszystkich turystów w Krynicy Morskiej, udowodnił istnienie w sobie iskry bożej nadprzyrodzonej i tylko patrzeć, jak na dworcu autobusowym stanie jego pomnik.
   Jak dla mnie, pomniki Zygmusia mogły sobie stać na wszystkich rogach ulic, zaczęłam właśnie mieć większe zmartwienie. Zastanowiłam się, w jaki sposób odstawić go teraz od piersi, przejęty był ciągle i musiał się zwierzać. Kogo by nim uszczęśliwić?
   Musiałam znaleźć Wydrę, upewnić się co do Bertela, wyjaśnić niezrozumiałe drobnostki, ponadto przekazać majorowi zeznanie Marzeny, które mi się gniotło w torbie.
   Na plażę wyszedł Seweryn. Rozejrzał się po okolicy, tak jakby miał nadzieję, że wiatr wieje tylko na lądzie, a nad samym morzem go nie ma, podszedł bliżej wody i spróbował zapalić papierosa. Oszalał chyba. Wszystko mu gasło, ale czynił te próby dostatecznie długo, żebym wreszcie ujrzała w nim ratunek.
   - Nie rozedrę się na sztuki - powiedziałam z naciskiem, przerywając Zygmusiowi rozstrzyganie kwestii, w jakim momencie doznał przypływu genialnego natchnienia, na widok Wydry z niedźwiedziem czy na dźwięk hasła wygłoszonego przez rybaka. - Muszę załatwić dwie różne sprawy, a ten tutaj jest trzeci. Poznajesz go przecież?
   Zapatrzony w głąb genialnego siebie, Zygmuś dopiero teraz zauważył Seweryna.
   - Ależ-ależ! Jak możesz pytać-pytać?! Południowiec-południowiec!
   - Oka od niego należy nie oderwać - pouczyłam. - Dokąd pójdzie, co zrobi, z kim się spotka! I pamiętaj, to wszystko w tajemnicy! Ja nawet nie mogę się przyznać, że ci cokolwiek powiedziałam, ale skoro już się włączyłeś, łap go teraz!
   - Męczące-męczące - zaopiniował Zygmuś z lekką naganą, ale zerwał się z piasku i chwycił walizkę. Z kąpieli w rosnących falach zrezygnował, zdaje się, dość chętnie.
   Seweryn poddał się i z nie zapalonym papierosem w palcach zawrócił ku wydmom. Całym sobą informował, że tam zapali, bo tu nie może. Widoczne to było na nim jak oczekiwanie na psie, pies na swojego pana też czeka całym sobą. Zygmuś ruszył za nim posuwistym krokiem, miał długie nogi i doganiał go szybko.
   Na dalszy ciąg nie czekałam.
   Wydry nie było nigdzie, odnalazłam zatem pana Janusza. Dzięki Zygmusiowi wiedziałam, gdzie mieszka. Siedział w domu, uznawszy pogodę za niezbyt plażową, siostrzeniec zaś jeździł na wrotkach po okolicznych alejkach. Ucieszył się na mój widok ogromnie, bo zapewne się nudził.
   - Co to było wczoraj, na tym pokerze? - spytałam bez żadnych dyplomatycznych zabiegów. - Dlaczego pani Nina tak znienacka wyleciała? Przegrała czy wygrała?
   - Wygrała oczywiście - odparł pan Janusz żywo. - A dlaczego nagle wyleciała, powiem pani, że nie wiem. Jakoś tak ni z tego, ni z owego pokłóciła się z mężem i jeszcze z drugim facetem równocześnie, zerwała się, obrażona, i wybiegła. Przyznam się pani do podejrzeń. Tak mi się wydaje, że chciała ocalić wygraną, gdyby została dłużej, mogła wszystko stracić, nie chciała już wchodzić do gry. Ta kłótnia to był pretekst.
   Pan Janusz głupi nie był, mogłam mu uwierzyć. Owszem, to było prawdopodobne. Jedno miałam z głowy.
   Znalazłam wreszcie i Wydrę. Samotnie siedziała w kawiarni Pelikana, gapiąc się przez okno i dziubiąc jakąś galaretkę. Bez namysłu przysiadłam się do niej.
   Komunikat o niezwykłej batalii pod Albatrosem miał prawo rozejść się już po całej miejscowości i mogłam na ten temat już mnóstwo usłyszeć. Nie powinnam tylko wiedzieć, że ona uczestniczyła w tej bitwie prawie osobiście.
   - Podobno było wczoraj straszne mordobicie - powiedziałam wścibsko i plotkarsko. - Tak słyszałam od ludzi, tylko nie jestem pewna, gdzie. Pod Pelikanem, pod Albatrosem czy pod Plastykami. Niektórzy mówią nawet, że pod tym wielkim, jakże on się nazywa, chyba coś od siarki. Albo od miedzi.
   - Pod Albatrosem - odparła Wydra melancholijnie bez najmniejszego oporu, nie wdając się w pozostałości po siarce i miedzi. - Byłam przy tym i w ogóle nie rozumiem, o co komu poszło. Mój mąż zwariował i też się bił. A ja mam przez to ciężkie zmartwienie.
   - Bo co się stało? Uszkodzili go?
   - Kogo? Mojego męża? A skąd, nic mu się nie stało, siniaka ma na nodze i tyle. Jojczy, oczywiście, jak każdy mężczyzna, ale nie o to chodzi. Zrobiłam głupstwo, właściwie nic, a wynikło z tego wielkie halo.
   Popatrzyłam na nią pytająco i w milczeniu, bo jest to najlepszy sposób, żeby rozmówca nie wytrzymał i powiedział coś więcej. Wydra nie stanowiła wyjątku. Wzruszyła ramionami i odsunęła od siebie pucharek z rozgrzebaną galaretką tak, jakby co najmniej znalazła w niej karalucha.
   - Ta panda, o którą pani pytała... Pamięta pani?
   - Oczywiście.
   - Ten znajomy jeszcze jej nie dał tamtemu dziecku, ma ją, a dla mnie to jest maskotka. Mówiłam pani, przynosi mi szczęście. Namówili nas wczoraj na pokera, miałam akurat ochotę zagrać i chciałam mieć maskotkę przy sobie, poszłam do Plastyków, a pan Stanisław, on tam mieszka, robił coś przy swoim samochodzie, miał otwarte drzwiczki i bagażnik. Miś był w bagażniku, poznałam torbę i zabrałam go sobie. Już odchodząc, powiedziałam, że go pożyczam na wieczór, ale chyba nie usłyszał, wzięłam niedźwiedzia na pokera i nie wiem, dlaczego wszyscy się o niego awanturowali. Seweryn chciał mi go odebrać, rano pan Stanisław żądał zwrotu wręcz ordynarnie, tymczasem panda jest w proszku. Bili się nią i pękła. Mąż pojechał do Gdańska, żeby kupić drugą taką samą, bo mi głupio przyznać się do zniszczenia. Niech pani o tym nikomu nie mówi.
   Pomyślałam, że ten Bertel chyba zwariował, trzymać niedźwiedzia z nadzieniem w bagażniku! No, co prawda na strzeżonym parkingu... Musiał się szalenie ucieszyć, kiedy wykrył, że mu go Wydra podwędziła, powinien go trafić szlag na miejscu...
   - Ja mogę nie mówić - zgodziłam się - ale zdaje się, że tę bitwę pół Krynicy widziało. Różni ludzie mogli zauważyć, że w robocie jest niedźwiedź. On duży dosyć.
   - Ale jak mu oddam nowego, to już nie będzie ważne. Ludzie mogli źle widzieć. Przestanie się czepiać. Poza tym, oszukał mnie, a ja tego nie lubię.
   - Kto panią...?
   - Pan Stanisław. Powiedział wcześniej, że już tego niedźwiedzia nie ma, oddał go dziecku. Prawdę mówiąc, zapomniałam o tym i dlatego to tak śmiesznie wypadło.
   miesznie...! O Jezu...
   - Zapomniała pani, że powiedział, że nie ma i dlatego pani do niego poszła? - upewniłam się.
   - No właśnie. I przypomniałam sobie akurat, jak stanęłam nad tym bagażnikiem, ust nie zdążyłam otworzyć, pomacałam przez torbę, bo mógł tam włożyć coś innego, i oburzyło mnie, że skłamał. I właściwie przez zemstę zabrałam mu go tak podstępnie. Ale teraz trochę mi głupio, chociaż z tą pandą już trzeci raz wygrałam.
   Uznałam za słuszne pocieszyć ją nieco.
   - E tam. Mąż odkupi, odda mu pani nowego i nie będzie zawracał głowy. No, tyle że trzeba tutaj, bo to dziecko przebywa pewnie gdzieś w okolicy.
   - Ja też tak uważam - przyświadczyła Wydra dość beztrosko.
   Nie bardzo wiedziałam, co powinnam teraz zrobić. Zdobyte informacje nie były wprawdzie epokowe, ale należałoby je może przekablować wspólnikom. Zanim przyszło mi na myśl, że mogłam z Pelikana zadzwonić do któregoś z nich, już ruszyłam na poszukiwania.
   W pierwszej kolejności nie znalazłam Bodzia. Ubrał się w gips, cholernik, i wyszedł z domu. Dokąd go diabli zanieśli przy takiej pogodzie? Wiatr przeistoczył się w huragan, sypał śmieciami i szarpał odzieżą, w zębach zgrzytał piasek, pędzące po niebie chmury zakryły słońce. Objechałam całą miejscowość i ujrzałam go wreszcie na dworcu PKS w stanie poniekąd kolizyjnym. Jakaś dziewczynka na wrotkach wjechała mu w ten cały gips i wytrąciła z ręki jedną szwedkę, powinien był symulować bezradność całkowitą, ale wychodziło mu to zgoła odwrotnie. Zatrzymałam samochód, wysiadłam w pośpiechu, żeby go utemperować i natknęłam się na panią Jadwigę.
   Panią Jadwigę znałam od osiemnastu lat i przemieszkałam u niej w Piaskach co najmniej półtora roku w małych kawałkach. W jej domu właśnie, na ocienionej werandzie, spożywałam z Bodziem konspiracyjne śniadanko. Kobieta spokojna i opanowana, teraz prezentowała wyjątkowe zdenerwowanie. 
   - Waldek z Mieszkiem są na morzu - powiedziała od razu, kiedy spytałam, czy coś się stało. - Popłynęli po sieci, bo wiatr poszarpie, trochę za późno wypłynęli i widzi pani, co się dzieje. Rozbujał się sztorm. Nie wiem, czy już wrócili, i niepokoję się.
   Też bym się niepokoiła, gdyby mój mąż i syn przy tej pogodzie znajdowali się na morzu. Zdziwiłam się, że nie wraca do domu. 
   - Czym? - spytała z goryczą. - Widzi pani autobus?
   Autobus siedział na kapciu, był to właśnie autobus do Piasków. Nikt nawet nie próbował podlewarować go ręcznie, czekali na pomoc techniczną. Pomoc techniczna zajęta była chwilowo przy jeżdżącym dźwigu w porcie rybackim. Nie szarpali się w dzikim pośpiechu, bo życie w tym rejonie toczyło się spokojnie, a podróż z Krynicy do Piasków można było bez problemu odwalić na piechotę, plażą. Sama chodziłam tak wielokrotnie. Nie tym razem jednak, wicher wiał ze wschodu, byłby to nie spacer, a udręka.
   - Jedziemy - powiedziałam stanowczo. - Niech pani wsiada. Zaraz, załatwię tylko jedną drobnostkę. 
   Zostawiłam ją i popędziłam do Bodzia. Po drodze przypomniałam sobie, że się prawie nie znamy, może i ukradł mi materac, ale nie jest to najlepszy sposób nawiązywania przyjaźni.
   - Niech pan zostawi, ja panu podam! - wrzeszczałam do niego z daleka.
   Bodzio też musiał zapomnieć, że się nie znamy, bo spojrzał na mnie jak na głupią. Nie bacząc na sens gestu, pogroziłam mu pięścią, co od razu ożywiło jego szare komórki. Przestał sięgać po szwedkę i poniechał ćwiczeń akrobatycznych, zmierzających do odzyskania podpory. Matka dziewczynki na wrotkach przepraszała go półgębkiem, dając do zrozumienia, że stanął dziecku na drodze, a inwalidzi w ogóle powinni siedzieć w domu.
   Pochwaliłam jej pogląd głośno, po czym szeptem przekazałam inwalidzie ostatnie wiadomości w skrócie. Przejął się i obiecał wszystko podać dalej.
   Do Piasków dojechałam w dziewięć minut. Waldemara i Mieszka nie było. Zaproponowałam, żeby jechać do portu, na co pani Jadwiga zgodziła się skwapliwie.
   Morze rozszalało się rzetelnie. Pewnie, że zimowym sztormom do pięt nie sięgało, ale i tak nie była to przyjemna fala dla kutrów. Łamała się już na trzeciej łasze od brzegu, szła w bok, ku zachodowi, a dwa wraki przy wejściu do portu były w ogóle niewidoczne. Wycelowanie w wąski przesmyk między nimi wydawało się całkowicie niemożliwe.
   Celowała w ten przesmyk tylko jedna łódź, na której, oczywiście, znajdowali się mąż i syn pani Jadwigi. Na brzegu stała cała męska część Piasków, w tym obaj bracia Waldemara, oraz nieco części żeńskiej, i wszyscy w napięciu wpatrywali się w walkę z żywiołem. Waldemar i Mieszko jakoś dawali sobie radę, chociaż widać było, że roboty mają powyżej uszu i próbują podejścia co najmniej drugi raz, bo znosi ich za daleko na zachód. Zwrot na tej fali też nie wyglądał  wesoło.
   - A mówiłam od rana - powiedziała z rozgoryczeniem pani Jadwiga. - Poganiałam ich, ale sama pani widzi.
   - Nic, nic - odparłam, trochę może nerwowo. - Dopłyną. Już mają dobry kierunek. Pływać przecież potrafią, a woda ciepła.
   - A łódź? Rozwalą na wraku!
   Starszy brat Waldemara wypatrzył bratową i podszedł, zatroskany, chociaż pełen nadziei. Trochę wybrakowanej, ale jednak. Chóralny krzyk przeleciał przez zgromadzone na plaży społeczeństwo, bo duża fala znów pchnęła łódź za daleko, Waldemar usiłował ją utrzymać i przechył zaparł dech w piersiach. Nie przewrócili się, za to nabrali wody, widać było z daleka, że Mieszko wylewa ją jakimś naczyniem. Teraz musieli znów nawrócić, jeśli nie chcieli lądować w Leśniczówce.
   - No i po co się upierają? - spytałam z wyrzutem. - W Leśniczówce nie ma wraków. Mogą podejść, jak im się spodoba.
   - Wstyd byłby straszny - powiedział pod nosem brat Waldemara.
   - Już bym wolała te sieci przez miesiąc rozplątywać - wyznała pani Jadwiga ponuro.
   Waldemar wypatrzył właściwy moment, poszedł dalej w morze, pod falę. Obaj byli już chyba mokrzy kompletnie. Mieszko nie nadążał z wylewaniem, pracował jak maszyna. Znów musieli zawrócić, na parę chwil na plaży zapanowało milczenie absolutne, w napięciu czekali wszyscy, Waldemar miał na zwrot, pi razy oko, półtorej sekundy. Wybrał te półtorej sekundy genialnie, fala poderwała rufę, dziób zarył się w wodzie, ale zaraz wyskoczył, zbiorowe westchnienie ulgi stanowiło akompaniament, słyszalny nawet w ryku morza. Szli równo na przejście pomiędzy wrakami, a cholerne przejście nie miało więcej niż osiem metrów. Niejedna łódź już ugrzęzła na wystającym żelastwie przy znacznie lepszej pogodzie.
   - Czego, do cholery, tych wraków nie usuną, przy niskiej wodzie można pociąć palnikiem, chociaż przejście poszerzyć - mamrotałam pod nosem. - Wielkie i zagłębione, no to co, wojsko wezwać, nurków, nie takie rzeczy wydłubywali.
   - Chyba w końcu trzeba będzie - zgodził się ze mną brat Waldemara bez wielkiego przekonania.
   Łódź miotała się na właściwym kierunku. Jeśli morze nie zrobi im teraz głupiego dowcipu...
   Niewykluczone, że usiłowało, ale Waldemar był dobry. Podchodził skosem do fali, oczy miał dookoła głowy, utrzymywał kuter dziobem do przejścia. Był coraz bliżej, byle nie rąbnęło go w bok, miał szansę. Rzucało nim w granicach sześciu metrów, może nawet mniej, mógł trafić w przejście...
   - Bo ja to, proszę łaskawej pani, skurwysyństwa nie lubię - powiedział ni z tego, ni z owego jakiś facet za mną.
   Przez moment myślałam, że mówi o morzu, które, bądź co bądź, zachowywało się w tej chwili nieprzyzwoicie. Potem obejrzałam się.
   Za moimi plecami stał rybak, znany mi z twarzy. W końcu, po osiemnastu latach, znałam tu z twarzy mnóstwo ludzi. Oni mnie również. Rybak ze zmarszczoną brwią wpatrywał się w tańczącą na falach łódź i widać było, że jakoś jest podzielony na dwie nierówne połowy.
   - A kto lubi? - odpowiedziałam grzecznie, wciąż nie mając pojęcia, o co mu chodzi.
   - Teraz...! - krzyknął zduszonym głosem i Waldemar, jakby usłyszał, sterem skontrował uderzenie.
   Rybak podjął temat.
   - Te... jak by tu... Gnilce głupie, specjalnie szukały po śmietnikach starej liny, nie znalazły, prawie nową nadwerężyły. Mnie wynajęły... No...!
   Waldemar utrzymał się na kierunku. Mieszko zaniechał wylewania wody, wpatrzył się w dziób kutra, uparcie pchany przez fale ku zachodowi. Widać ich było doskonale, bo znajdowali się nie dalej niż o trzydzieści metrów od brzegu. To drańskie przejście między wrakami...
   Przestałam mrugać, przypuszczam, że tak samo jak reszta narodu. Waldemar zaryzykował, widocznie wierzył w łódź syna, bo w ogóle popłynęli po sieci Mieszka i jego łodzią. Wykonał błyskawiczny zwrot, wybrał moment między falami, tyle tego było co kot napłakał, ale jednak te dwa metry zyskał, wstrzymanie oddechu przez społeczeństwo też było wyczuwalne, Waldemar dodał gazu, kłębowisko piany wniosło go w ten wąski przesmyk. Nie zaczepiając o nic, wjechał na fali na brzeg.
   Zrobiła się duża polka. Mieszko wyskoczył, wokół niego byli wszyscy równocześnie, ciągnęli łódź, taplając się w wodzie, kogoś tam fala zbiła z nóg, Waldemar, roześmiany, machnął ręką. Pani Jadwiga symulowała opanowanie, ale jednak syna chwyciła w objęcia. Wyrwał się jej, miał dużo roboty.
   Ulga bez granic pozwoliła mi zająć się drugim tematem. Odwróciłam się tyłem do morza.
   Rybak ciągle stał za mną, w wywlekaniu łodzi nie brał udziału. Na górze, przy budynku z wyciągarką, dostrzegłam Bodzia razem z gipsem i szwedkami, na dole mignął mi major, zdążyłam pomyśleć, że pewnie przyjechali jego samochodem. Rybak patrzył w dal.
   - Oszukali mnie - powiedział ponuro i mściwie. - Gadali, że to im do ukręcenia na film, jak ta lina skacze. A mówiłem, że tu już jeden bez pół głowy chodzi, samym końcem go trafiła. I mnie chcieli, papierki w ręce pchali. Pomogłem, nadciąłem włókna, a to się pokazało mordercy.
   Zmusiłam własny umysł do ostrego galopu. Zrozumiałam, że przyjemni panowie z Wołomina chcieli go zaangażować do uśmiercenia Szmagiera, zasłaniając się kręceniem filmu. Pomógł nadwerężyć pętlę przy haku i ze zgrozą stwierdził, że ich prawdziwym celem było zabicie człowieka. Bezcenny świadek!
   - I co jeszcze od pana chcieli? - spytałam chciwie.
   - A żebym popłynął z Maciejskim. I o jednej godzinie i minucie wracał, to oni jak raz będą filmować. I może bym popłynął, ale jak raz musiałem być w Tolkmicku, a tu się pokazało, że świństwo. Już mnie szukali.
   Zaniepokoiłam się.
   - Może lepiej, żeby pana nie znaleźli.
   - A niech mnie pocałują w te... Nie znaleźli, bo u mnie silnik wysiadł i poszłem łowić ze szwagrem w Leśniczówce. Pani uważa, że chcą mi gębę zatkać?
   - Uważam, że może nawet gorzej. Rąbną pana.
   - A to ja wcześniej wszystko powiem. Na protokół zeznam. Bo ja to skurwysyństwa nie lubię.
   Łódź Mieszka wydarła się wreszcie skotłowanym falom i popełzła w górę aż do końca plaży, pod wydmy. W kłębiącym się wokół niej tłumie zaczęłam gorączkowo wypatrywać majora, nie mając pojęcia, co zrobić teraz z tym bezcennym świadkiem. Najchętniej trzymałabym go za rękę, prawie pożałowałam, że nie ma tu Zygmusia, który chwyciłby go w objęcia. No, może bezskutecznie, od razu dostałby po mordzie.
   Major, wiedziony zapewne telepatią, wyłonił się nagle z tego całego tłoku tuż obok nas. Tłok się przerzedzał, ale morze ryczało, silniki samochodów warczały, ludzie krzyczeli do siebie, nikt nie mógł usłyszeć cichych słów, wyszeptanych prosto do ucha. Wyszeptałam mu wszystko co trzeba, jednym okiem pilnując, czy rybak przypadkiem nie zmienił zdania.
   Major nie musiał się długo zastanawiać.
   - Niech go pani natychmiast zabierze do komendy. Złapie pani komendanta, sama pani będzie protokółować, niech złoży zeznania bez innych świadków, kopię pani zachowa. Podpisaną. Przy świadkach nam potem rozpozna sprawców, musimy go mieć pod ręką. Chyba że się napatoczy sierżant, w takim wypadku niech on się tym zajmie.
   Zabrałam rybaka metodą fizyczną, zwyczajnie pociągnęłam go za rękaw. Nie wrzeszczałam do niego po drodze, wepchnęłam go do samochodu i wyjaśniłam sprawę dopiero, kiedy ruszyłam i odjechałam kawałek.
   - Do krynickiego komendanta? - upewnił się.
   - Do krynickiego.
   - Może być. To porządny człowiek. I niegłupi.
   Pani Jadwiga odjechała ze szwagrem, bo musiała dać obiad swoim turystom, Mieszko i Waldemar jeszcze zostali w licznym towarzystwie. Dobrze się stało, że oddaliłam się stamtąd, bo przedtem gruntownie zastawiałam drogę dżipowi Mieszka, czego w chwili parkowania w ogóle nie zauważyłam. Wszelkie mandaty przez całe lata płaciłam z reguły za niewłaściwe parkowanie.
   Komendant był u siebie i zeznanie zostało złożone.
   Rybak, przy okazji poznałam jego personalia, Adam Wiśniak, widział także tego, który uruchomił wyciągarkę w chwili nadejścia Szmagiera. Akurat się obudził. Przedtem zdrzemnął się trochę za magazynem, czekając na szwagra, który nadpłynął w tej drugiej łodzi, nikt o nim nie wiedział, on sam też nie miał pojęcia, co się dzieje. Obudził się, zobaczył jakiegoś faceta, szybkim krokiem idącego w dół ku lasowi, a potem drugiego faceta, czatującego przy wyciągarce. Pomyślał, że może szwagier nadpływa, ale nie śpieszył się, szwagier nie zając, jeszcze zawrócił na miejsce drzemki, bo zgubił papierosy, wypadły mu z kieszeni. Znalazł je i usłyszał straszne krzyki. Ten od wyciągarki odskoczył, wpadł między budynki, uciekł potem przez wydmy. Adam Wiśniak zna go doskonale, co prawda nie z nazwiska, tylko z twarzy, to był jeden z tych dwóch, co go namawiali na niszczenie liny.
   Przypomniałam sobie poprzednie zeznania świadków i już otworzyłam usta, żeby się wtrącić w przesłuchanie, ale komendant mnie ubiegł. Też nie cierpiał na amnezję.
   - Który z nich?
   - Ten brodaty.
   - I uciekł przez wydmy od razu?
   - Od razu, ale nie całkiem. Tak obkrążyl i zaraz wrócił, przejściem leciał, niby że z lasu. A za nim leciał ten drugi, co przedtem szedł od morza, a teraz nazad leciał. Oba były brodate.
   To się zgadzało, wedle zeznań nadpływających rybaków, dwóch brodatych zbiegło z wydmy jeden za drugim. Pierwszy był sprawca, Bodzio się nieco spóźnił.
   - Dlaczego pan tego nie zeznał od razu? - spytał komendant surowo.
   - A bo ja to wiem? Najprzód to ja sam do tego rękę własną przyłożyłem, to mnie było nijako i tak myślałem, żeby się wyprzeć. A zaś potem tom się zdenerwował i z tych nerw nie tak zaraz wytrzeźwiałem. A oni, te skurczysyny, mnie szukały. Tak myślałem i myślałem, a tu jeszcze pani powiada, że mnie chcą co zrobić, no to już dosyć tego. Oszukały mnie, te świńskie ryje, a ja całkiem skurwysyństwa nie lubię. Tak mnie się widzi, że oni specjalnie na człowieka czekały, żeby ta lina miała jaką robotę, a na mnie jeszcze chciały zwalić jak na głupiego.
   Obu zna i ciągle widuje, wie nawet, gdzie mieszkają, i palcem ich może pokazać. Nie wyłga się żaden.
   - W tej sytuacji może się i nie wyłga - powiedział komendant, kiedy już zwolniliśmy świadka. - Inaczej byłoby przypadkowe spowodowanie śmierci, turysta, sam nie wiedział, co robi, chciał pomóc i tak dalej. Z dobrego serca urwał kłódkę. Tylko w kontekście całości wychodzi zabójstwo z premedytacją, ale co do całości, to ja się mogę wypchać trocinami. Pani lepiej ode mnie wie, jakie to ma szanse.
   Zajęta byłam rozważaniem, jak w tym całym interesie wygląda pan Bertel. Jego podwładni trzymali w ręku Bodzia i jego podwładni załatwili Szmagiera, to już nie ulegało wątpliwości. W normalnym kraju sprawę sądową mieliby jak w banku.
   - Nie wiem, jakie to ma szanse - odparłam gniewnie. - Zabójstwo z premedytacją, mocno pracochłonne, leży jak na patelni, ale potrzebne są motywy. I te motywy nas gubią. Należałoby udowodnić, że Szmagier został podstępnie użyty do załatwienia Gawła... tego, znaczy, Rojewskiego, pierwszego denata, a Szmagiera usunięto, żeby nie powiedział, kto go namówił i kto mu wtrynił akonitynę. Metody bardzo eleganckie... Należy znaleźć tego projektodawcę i znów motywy. Zatem należy dalej udowodnić, że Ga... Rojewski wiedział o całym procederze, a także o zamierzonej kanciarskiej transakcji, i zamierzał rozgłosić konflikt w łonie ogólnopaństwowej mafii, ujawniając kant, zatem rąbnęli go kanciarze, żeby ten kant ukryć przed kantowanymi. Może to brzmi trochę monotonnie w zakresie słownictwa, ale wszyscy wiedzą, że tak właśnie było. I co z tym można zrobić?
   - Nie wiem. Ja jestem za niski szczebel. Zeznanie muszę przekazać prokuraturze.
   - Zna pan jakiegoś uczciwego prokuratora?
   - Znam. Paru. Niech pani nie przesadza. Robią, co mogą, a chcieliby więcej. No dobrze, nie wszyscy, ale żaden zawód nie składa się z samych aniołów ani z samych złoczyńców.
   - Co do złoczyńców, to wystarczy jeden na samej górze...
   Popatrzyliśmy na siebie.
   - Ten facet z Komendy Głównej, który uparł się przy dochodzeniu i który już nie żyje, to był kumpel majora - dołożyłam sucho. - Może, po prywatnym śledztwie, należałoby odwalić także prywatny sąd? W grę wchodzi, niestety, wyłącznie najwyższy wymiar kary.
   Komendantowi przestałam się podobać, popatrzył zatem w okno.
   - Ja mam czasem jakieś tam kłopoty ze słuchem - zwierzył się. - Jakby zaniki. Nie usłyszałem, co pani powiedziała. Ale nie musi pani powtarzać.
   - Bardzo dobrze, nie będę, pójdę sobie. A pan niech pilnuje, żeby tego Wiśniaka nie trzasnęli. Najlepiej go zamknąć w areszcie i potrzymać, aż oni wszyscy wyjadą. Wiekować tu przecież nie będą.
   Wątpię, czy Adam Wiśniak zachowałby dla mnie bodaj cień sympatii, gdyby usłyszał tę radę. Zapewne wolał sam się chronić.
   Bodzio w gipsie był przydatny dodatkowo, stanowił punkt kontaktowy. Usiłował wprawdzie kultywować właściwą sobie ruchliwość, ale parę kilo ciężaru na nodze i dwie szwedki w rękach mocno mu to utrudniały. Pociechą była mu ilość informacji, jaką dzięki tej roli uzyskiwał.
   - Coś się dzieje - powiadomił mnie, kiedy przyleciałam z protokółem zeznań świadka. - Krzysio chyba na coś trafił.
   - Jaki Krzysio?
   - Sierżant Grzelak.
   - Już się z nim zdążyłeś zaprzyjaźnić?
   - A dlaczego nie? Dałem mu parę drobiazgów i zdaje się, że je wykorzystuje. Jak zadzwoniłem, szeptem kazał mi się wyłączyć, więc przypuszczam, że siedział na nasłuchu.
   Też usiadłam, tyle że na krześle, i rozejrzałam się za jakimś napojem. Bodzio dysponował letnim piwem, letnią wodą mineralną i letnią herbatą. Herbata wydała mi się z tego najmożliwsza do przyjęcia.
   Bodzio ją przyrządził, bo, rzecz jasna, w pokoju miał pełnię swobody.
   - Czekaj - powiedziałam. - Po kolei. Po pierwsze, ten gips zaczyna wyglądać jak psu z gardła wyjęty, chyba obchodzisz się z nim nieco po macoszemu. Z drugim się nie będziemy wygłupiać, kupię ci dużo bandaży i będziesz owijał. Po drugie, jakie drobiazgi?
   - Co? - zdziwił się Bodzio. - Jakie drobiazgi? 
   - To ja ciebie pytam, a nie ty mnie. Jakie drobiazgi dałeś sierżantowi?
   - A... No właśnie. Mam takie coś, sam zrobiłem. Taki wzmacniaczyk, bo ja wiem, jak to określić... Taki radarek akustyczny. Ktoś szepcze w odległości pięćdziesięciu metrów i doskonale go słychać, trzeba tylko nakierować na te szepty i słuchawkę przytknąć do ucha. Dałem Krzysiowi, nauczył się tym posługiwać z miejsca, robiliśmy próby, przypadkiem pies zaszczekał i o mało nie ogłuchłem, jeszcze mi trochę w uchu dzwoni. Możliwe, że właśnie czegoś słucha, skoro nie chciał rozmawiać.
   - Bardzo dobrze. Po trzecie, gdzie major?
   - Nie wiem. Przywiózł mnie i poleciał. Nie na plażę chyba.
   Spojrzałam w okno. Pogoda przybrała wreszcie postać konsekwentną, wiatr przypędził chmury i o szyby walił deszcz. Widać było, że wkrótce przestanie, bo miało to charakter szkwałowy, ale pobyt na plaży mógłby sprawiać przyjemność tylko zwyrodnialcowi albo kaczce. Zatroskałam się sytuacją sierżanta.
   - Przez ścianę też słychać? - spytałam Bodzia, który był chyba zwyrodnialcem albo, wbrew pozorom, kaczką, bo patrzył w okno z wyraźną tęsknotą.
   - Co...? A...! Przez wszystko, jeżeli w ogóle jakikolwiek dźwięk dobiega. On to wzmacnia, rozumie pani, jak nie ma dźwięku, to i nie ma co wzmacniać. A co...?
   - Nic, zastanawiam się, gdzie ten sierżant słucha. Wątpię, czy gawędzą w plenerze, a nie chodzi mu chyba o ten hałas, który robią dżdżownice, wyłażąc z ziemi. Skoro na coś trafił...?
   - W knajpie mogą siedzieć. U siebie w pokoju, on wie, gdzie mieszkają. Przez ścianę usłyszy, przez szybę, przez dziurkę od klucza i tak dalej. Między nami mówiąc tym wzmacniaczykiem podsłuchałem bossa.
   - To ja tu zostanę - zdecydowałam. - Pójdę do waszej gospodyni i wyżebrzę jaką rybę, bo mam wrażenie, że zapomniałam o śniadaniu.
   - Ja mam wrażenie, że już jest po obiedzie? - zauważył Bodzio trochę niepewnie.
   - Bez znaczenia. Letnie piwo, co prawda, jest wysoko kaloryczne... Czekaj, wezmę je na dół i zrobię na gorąco. Chcesz?
   Bodzio chciał. Z gospodynią, która też mnie znała, bo przez idiotyczne występy w telewizji znało mnie mnóstwo osób, dogadałam się bez trudu. W złamaną nogę lokatora wierzyła święcie, pomogła mi zanieść na górę produkty spożywcze, w ostatniej chwili przypomniałam sobie, że tę wiarę należy zachować, i na ostatnich stopniach wydałam z siebie potężny ryk dziękczynny, który Bodzio, na szczęście, zrozumiał. Z wnętrza pokoju dobiegł, co prawda, jakiś podejrzany łomot, ale w końcu rękami nawet inwalida nożny mógł poprzewracać wszystkie meble. Kiedy weszłyśmy z rybą i piwem, Bodzio siedział na foteliku, a wspartą o krzesło nogę miał przykrytą kocem. Wielką gipsową bułę rozpaczliwie ukrywał za sobą, osłaniając ją moją torbą i jakimś kawałkiem gazety.
   Gospodyni, urocza kobieta, nic nie zauważyła, śpieszyła się, nie wdawała w żadne pogawędki. Zostawiła talerze na stole i wróciła na dół.
   Postanowiłam siedzieć u Bodzia tak długo, aż się czegoś dowiem. Ktoś przyjdzie albo zadzwoni, major czy sierżant, wszystko jedno, może Jacek. Uważałam, że jakiś rozwój wydarzeń powinien nastąpić, i chciałam być na bieżąco zorientowana w sytuacji.
   - Przedtem faktycznie było trochę chłodno i gorące piwo wydawało mi się bardzo pożądane - powiedział Bodzio. - Ale jak usłyszałem, że pani idzie razem z drugą osobą, spociłem się tak, że teraz wolałbym z lodu.
   - Coś przewróciłeś?
   - Dwa krzesła. Zdążyłem podnieść, ale o mało nie wleciałem w ten kąt głową do przodu.
   - Z dwojga złego byłoby lepiej nogami do przodu. Głowę masz nie uszkodzoną...
   Przy tym piwie na gorąco omówiliśmy sprawę. Od chwili kiedy przestała nad nim wisieć konieczność spłonięcia w katastrofie samochodowej, względnie utopienia się w najgłębszym miejscu Bałtyku, Bodzio odzyskał cały wigor i wszystkie przyrodzone zdolności. Mocodawcy już się z nim kontaktowali, po pierwszej wizycie w pogotowiu dopadli go ponownie, już nie razem, a pojedynczo, zapowiedzieli brutalnie, że honorarium może sobie wybić z głupiego łba, gębę zaś ma trzymać zamkniętą hermetycznie. Jeśli okaże rozum i dobre wychowanie, ma szansę na ponowne zatrudnienie po odwaleniu tej całej karuzeli z idiotyczną nogą.
   - Oni mnie w ogóle mają w odwłoku - zaopiniował Bodzio w zadumie. - Na dobrą sprawę mógłbym kłapać pyskiem na cztery strony świata i pamiętniki kretyna opublikować w prasie, nie powiem, co ich to obchodzi. Te groźby co do gadania wygłaszali, można powiedzieć, odruchowo i bez przekonania. Albo uważają mnie za debila bezgranicznego, albo im wcale nie zależy.
   - Na moje oko, to drugie. Sam się zastanów, gdzie z tym gadaniem polecisz? Staniesz na skrzynce w Hyde Parku? Różni stają, sama widziałam, nikogo nie obchodzi ich całe ględzenie. Policja? Wysłuchają, dlaczego nie, nawet cię zapiszą i tyle twojego...
   - Na tym mi specjalnie nie zależy. Potem wyjdzie jak z tym zegarkiem...
   - No więc właśnie. Prokuratura, wiadomo, umorzy, za drzwi cię w ogóle wyrzucą. Niby jest to rzecz ludzka, jeśli ktoś ma do wyboru, dostać dużą forsę albo mieć poderżnięte gardło i zgwałconą żonę, musiałby zgłupieć, żeby nie wybrać forsy. Więc gadać sobie możesz do upojenia. Gadają wszyscy i co z tego? Sama słyszałam, że wiceministrowie w Ministerstwie Finansów przydzielają sobie premie po półtora miliarda z naszych podatków, nie ja jedna, połowa społeczeństwa słyszała, jawne złodziejstwo, no i co? Który poszedł za to siedzieć?
   Bodzio popatrzył na mnie wzrokiem pełnym uczuć, podniósł się od stołu i wykonał dwa przysiady na złamanej nodze.
   - Żebym nie dostał obsesji, że ona nie działa - wyjaśnił. - No tak, to się zgadza. Mogę się powiesić pod wpływem wyrzutów sumienia, tego mi nikt nie zabroni. A co do reszty, ma pani rację, mogę wszystko bez żadnych skutków i oni o tym doskonale wiedzą.
   - Dzięki czemu ujdziesz z życiem - przypomniałam pocieszająco.
   Coś stuknęło lekko za drzwiami, otworzyłam je, wystawiłam głowę i okazało się, że wrócił major.
   - Tak myślałem, że pani jest tutaj - powiedział. - Dookoła pani samochodu lata jakiś facet z walizką, o ile działa moja pamięć, jest to chyba pani kuzyn. Ten, przed którym pani mnie ostrzegała.
   Bodzio zachichotał szatańsko, ja zaś wyraziłam swoje zdanie najcichszym szeptem pod nosem. Potem zawahałam się. Wysłany w trop za Sewerynem, Zygmuś mógł dokonać jakichś interesujących spostrzeżeń, być może należało się z nim spotkać. Zawahałam się silniej. Major wyglądał, jakby spodziewał się po mnie jakiejś reakcji.
   Zrzuciłam z ramion ciężar podejmowania decyzji w sposób prosty, mianowicie w dwóch zdaniach powiadomiłam go o sytuacji. Teraz niech on się waha, a nie ja.
   Nie wahał się wcale.
   - Jak dotąd, zachowują się państwo nie najgorzej - stwierdził. - Nie gadacie za dużo, nie płoszycie klientów... no, przyznajmy, że oni mało płochliwi... w każdym razie powinniście być zorientowani w najnowszych wydarzeniach. W Warszawie pojawił się duży niepokój u paru osób, tu zaś zwiększyło się grono naszych przeciwników. Przyjechało dwóch następnych.
   - Golę brodę - zadecydował Bodzio z energią. - Bez brody, ciemne okulary, mogę się jeszcze ostrzyc na jeża.
   - I co komu z tego przyjdzie?
   - Wezmę udział bezpośredni, bo że coś będzie, to pewne!
   Zerwał się z miejsca, chwycił swoją torbę i zaczął w niej grzebać zapewne w poszukiwaniu nożyczek.
   Wydarłam mu torbę z rąk, a major stanowczym gestem posadził go z powrotem na krześle.
   - W żadnym wypadku, za duże ryzyko. Udział pan może sobie brać, ale z brodą i w gipsie. Ja się nie podejmuję pana chronić, jeśli połapią się w oszustwie, zabić człowieka to dla nich pestka. Nie dla wszystkich, mają siłę roboczą. Nie mówiłem wam tego, ale w cztery oczy dopadli lekarza, jeden, Sosiński...
   - Kto to jest Sosiński? - spytałam z lekką urazą.
   - Ten brodaty, pański opiekun, zabójca Szmagiera. Pytał poufnie, podszywając się pod rodzinę, jak to złamanie wygląda. Drugi złapał pielęgniarkę, ale ona, na szczęście, oglądała to cudze zdjęcie rentgenowskie i z czystym sumieniem przysięgła, że złamanie jest czyste, a przemieszczenia prawie nie było. Uwierzyli, a teraz musiałby pan upaść na głowę, żeby tą wiarą zachwiać. Ja mówię poważnie, niech pan mi tu nie zaczyna nowych głupot!
   Zmartwiony Bodzio westchnął i poddał się presji. Major bezzwłocznie wrócił do zasadniczego tematu.
   - Sierżant podsłuchał ich swobodną pogawędkę. Nagrać nie zdołał, zapisał sobie tylko możliwie dużo. Strona wykantowana będzie próbowała zdobyć ten worek z niedźwiedzia, wiedzą, że złapał go Bertel, rzecz idzie o resztę przesyłki, ten towar, który miał pan przewieźć przez granicę, też powinien leżeć u Bertela. Podejrzenia padną na Wierzchowickiego, chociaż to on właśnie zawiadomił wspólników o całym zamieszaniu. Idą pomiędzy sobą na ostre, mam prywatną informację z Warszawy, że pozbawiony zysku prokurator zaczyna się buntować...
   - Jeden prokurator nie czyni żadnej pory roku - zauważyłam zgryźliwie.
   - Zależy na jakim stanowisku. Tego już pani wiedzieć nie musi.
   - Ogromnie bym się ucieszyła, gdyby to był prokurator generalny.
   - Z żalem muszę pani odmówić przyjemności. Nie, to nie jest wiadomość od Rojewskiego, on ma wgląd w inną grupę społeczną, ale, do diabła, policja to też ludzie i nie składa się z samych przestępców!
   - No przecież dawno to mówię! - wytknęłam, zdumiona jego nagłym ogniem.
   Napił się letniej wody mineralnej i opanował uczucia.
   - Kuzyna, tak. Niech pani złapie. Niech powie, co widział, i potem się spotkamy, zaraz... Najlepiej tutaj, niech pani po prostu wróci.
   Zostawiłam ich i zebrałam siły, żeby stawić czoło zdenerwowanemu Zygmusiowi.
   
   * * *
   
   Zygmuś szalał z emocji.
   - Komplikacje-komplikacje! - wołał już z daleka. - Straszne-straszne!
   Chciał mnie chwycić w objęcia, ale zaczepił walizką o kosz na śmieci i źle mu to wyszło. Uniknęłam rozkoszy.
   - Nieszczęście-nieszczęście, pan-pan-pan Jacek w gipsie! Noga-noga złamana!
   Zanim przypomniałam sobie, że Jacek to Bodzio, przeżyłam wybuch paniki. Tego by nam jeszcze brakowało...!
   Przyświadczyłam, zarazem usiłując wyjaśnić, że złamanie jest proste i nieszkodliwe, chociaż, oczywiście, poszkodowany potrzebuje spokoju, ale Zygmuś nie słuchał. Musiał wyrzucić z siebie własne potężne doznania. Oparłszy walizkę na pokrywie śmietnika, już wygrzebywał z niej swój zeszyt.
   - Oto-oto-oto! Południowiec idzie-idzie, zapala papierosa, spotkanie, podchodzi drugi osobnik, obcy-obcy, prosi ognia-ognia!
   Zabrzmiało to tak, jakby Zygmuś zadysponował salwę armatnią, prawie nastawiłam się na grzmiący huk. Ciąg dalszy informacji zastąpił go z powodzeniem.
   - Zapalają, tyłem-tyłem do wiatru, słyszę doskonale, obcy brutalny, pytanie: Gdzie towar? Południowiec, zmieszany: Supeł musi mieć. Tak-tak, takie słowo, supeł-supeł! Obcy: Odebrać! Południowiec: Jak? Obcy: Twoja sprawa! Ruszają, idą-dą, nic-nic nie słychać, na-na-na parking przed pensjonatem, Pelikan-Pelikan, wybiega dama chuda-chuda, tuli niedźwiedzia, odbiega, dalej-dalej, znika. Południowiec i obcy stoją, obcy: Kurwa!... Najmocniej, najmocniej przepraszam, odczytałem bez zastanowienia, tak się wyraził. Południowiec: Spokojnie, tam nic nie ma. Oddalają się, rozstanie, pozorne-pozorne, wracają ku sobie, idą szybko, do centrum, zbliżam się, słyszę-słyszę. Obcy: Wspólni znajomi, pan przyjdzie z wizytą. Czekam za pół godziny. Południowiec nagle znika...
   - Jak to znika? - zdumiałam się. - Z drogi znika? Dematerializacja?
   Zygmuś się trochę zdenerwował.
   - Grupa-grupa, ludzie, dzieci, rowerki, wrotki-wrotki, deskorolki, młodzież, potrącenia, zamieszanie, pretensje-pretensje, nieuzasadnione...
   Odgadłam, że znów się na kogoś nadział i nieźle go obsobaczyli.
   - ...Po czym-po czym obcy idzie, południowiec znikł. Umówieni, słyszałem-słyszałem, za pół godziny, idę-idę za obcym...
   Prawie byłam gotowa zgodzić się, żeby mnie chwycił w objęcia.
   - Blisko portu, obcy wchodzi, willa-willa, oczekiwanie, spytałem na uboczu, nazwisko-nazwisko posiadacza, niejaki Kądziorek. Nieprawidłowo, kędzior, lok, kędziorki dziecka, otóż nie-nie. Kądziorek. Południowiec wkracza, pozostają...
   - Obcy! - zażądałam zachłannie. - Jak wyglądał?
   - Pięćdziesiątka. Szpakowaty, przód łysy. Wąsy prezydenckie. rednio korpulentny. Twarz ogólnie głupkowata. Wyraźne brwi. Ponury. Należy osaczyć, towar-towar, dokonali kradzieży!
   Gdyby ta cała kradzież istotnie była zaplanowana, Zygmuś zapewne miałby rację. Przez chwilę nie wiedziałam; co z nim zrobić, ale zanim zdążyłam pomyśleć, ruszył dalej. Przewrócił kartkę w zeszycie.
   - Krótko-krótko - oznajmił.
   - Co krótko?
   - Pozostają. Parę-parę minut, do dziesięciu, wchodzą dwie kolejne osoby, płeć męska, jedna broda. Wychodzą po chwili, południowiec z nimi, wyraźna-wyraźna przyjaźń, pod rękę, idę-idę za nimi, wsiadają do samochodu, mercedes, kierowca, okulary, czapka, broda. Odjeżdżają.
   Duża polka zagrzmiała skocznie pod moim ciemieniem i echem odbiła się w potylicy. Wręcz zdziwiło mnie, że byłam zdolna do zapytania, w którą stronę pojechali.
   Zygmuś w skupieniu rozejrzał się po niebie i odparł, że na wschód. Dalej, w głąb Mierzei, ku ruskiej granicy, ale szybko stracił ich z oczu i nie wiadomo, czy gdzieś nie skręcili.
   - Ruch-ruch ogromny - usprawiedliwił się. - Zasłaniało wszystko-wszystko.
   Usiłowałam zebrać myśli. Wielka przyjaźń, pod rękę, niech ja nakicham na siebie, porwali Seweryna...!!!
   Zygmuś jeszcze nie skończył.
   - Numer-numer trzeci - oznajmił.
   - Co numer trzeci?
   - Przechodził. Nagle-nagle biegnie-biegnie. Potrącił mnie, złe-złe wychowanie. Patrzyłem, wsiada-wsiada do samochodu. Odjeżdża. Również-również na wschód.
   Byłabym od razu ruszyła do majora, też biegiem, ale na przeszkodzie stanął mi Zygmuś. Wydawanie mu teraz poleceń nie zmieściło mi się już nigdzie, miał własne zdanie i okrzykami snuł rozmaite supozycje, jego gadanie przeszkadzało mi nieziemsko, dodatkowo denerwowały mnie uderzenia wichru i turlająca się z brzękiem po jezdni duża puszka po ogórkach konserwowych. Telefonu brakowało mi niczym prawej ręki.
   - Czekaj tutaj! - wrzasnęłam. - Zaraz wracam! Popędziłam z powrotem i w drzwiach domu natknęłam się na gospodynię majora.
   - Co państwo tak latają? - zdziwiła się. - Przed chwilą panowie lecieli, a teraz pani, czy to co się stało?
   Odrobinę pociemniało mi w oczach.
   - Nie, nic takiego - odparłam grzecznie. - Ja się śpieszę, bo kuzyn na mnie czeka. Gdzie oni polecieli?
   - Do samochodu wsiedli i odjechali. Ten biedny połamaniec ledwo się wepchnął.
   - To ja muszę zadzwonić.
   - A proszę bardzo.
   Wykręciłam numer. Byłam święcie przekonana, że dzwonię do majora, tymczasem odezwał się Jacek.
   - Cholera - powiedziałam rozpaczliwie. - Gdzie jesteś?!
   - W Pelikanie. A co...?
   - Jakaś draka. Nie wiem, gdzie major, i zabij mnie, nie pamiętam jego numeru. Spotkajmy się natychmiast! Jadę do ciebie!
   Wróciłam do samochodu, ciągle w wyścigowym tempie, wsiadłam, nic nie mówiąc. Zygmuś szarpał moje prawe drzwiczki, musiałam je otworzyć, znalazł się obok mnie. Miałam wrażenie, że zadaje mi natrętne pytania.
   - Sierżant - odparłam stylem telegraficznym, możliwe, że trochę nie na temat. - Porozumienie. Pośpiech niezbędny!
   - Tak jest-tak jest! - przyświadczył Zygmuś radośnie. - Numer pierwszy, Albatros, przeszukanie-przeszukanie!
   Sam podsunął mi pomysł.
   - Czatować pod jego drzwiami! Przypilnować!
   - Czyje-czyje drzwi?
   - U Plastyków! Ostatni segment na parterze, sprawdzić, kto tam wejdzie, najlepiej nie pozwolić! Pokręciło się wszystko, rób, co chcesz, ale musisz!
   Zygmuś oceniał chyba całe to kretyństwo jako działalność epokową i trwał w przekonaniu, że ma wpływ na wydarzenia ostateczne, bo przejął się dziko i pod Plastykami wysiadł bez protestu razem z walizką. Zdążyłam pokazać mu okno Bertela i ujrzałam samochód Jacka. Zatrzymał się obok.
   - Do mnie! - wrzasnął przez otwartą szybę. Zdołałam zawrócić, zostawiłam samochód przed swoim domem i przesiadłam się do niego. Zygmuś chyba coś wykrzykiwał w ostatniej chwili, ale nie zwracałam uwagi.
   - Wszyscy są w Leśniczówce - powiadomił mnie Jacek. - Wojna idzie na noże. Zdaje się, że sierżant dużo podsłuchał, ale nie czas teraz na gadanie. Jedziemy tam.
   - Tyle zgadłam i dziwiłoby mnie, gdybyś jechał gdzie indziej - odparłam, ochłonąwszy odrobinę, po czym udzieliłam mu wiadomości z ostatniej chwili. Ucieszył się wyraźnie.
   - Jak pani powiedziała? Głupkowata gęba, przód łysy i wałęsówki pod nosem? I wymienił ksywę Supeł?
   - To nie ja powiedziałam, to Zygmuś. A co? 
   - No to im pękło i sypie się wszystko! Supeł to jest ten cały Bertel, tak go nazywają. A ten łysy i głupkowaty...
   Skręciliśmy na zjazd do portu w Leśniczówce. - Nie taki on głupkowaty, jak na to wygląda - powiedział jeszcze Jacek i przydeptał hamulec. - Są tam! Ja bym im na głowie nie siadał...
   Gorączkowo chwyciłam telefon i znienacka przypomniałam sobie numer majora. 
   - Zabij mnie, nie wiem co teraz. Panie majorze, to pan...?
   Major po drugiej stronie przytłumionym i wściekłym warkotem kazał mi się odchromolić. Nie włazić ludziom w oczy. Nie czepiać się sierżanta. Precz ze mną chwilowo.
   Wypukałam numer Bodzia, bo pamięć do cyfr jakoś mi wróciła. Jacek zjeżdżał po centymetrze.
   - Gdzie jesteś?
   - Tutaj - odparł Bodzio, bardzo zadowolony.
   - Spaceruję dla treningu. A, w Leśniczówce, zostałem przywieziony z litości.
   - I co widzisz?
   - Dużo zieleni. Dosyć mokrej. 
   Zgrzytnęłam zębami.
   - Zmień miejsce i spróbuj zobaczyć coś więcej - poradziłam głosem nader niesympatycznym.
   - Już się robi. Zaraz, brakuje mi trzeciej ręki. A tam, szlag niech trafi te szwedki... O, tyfus plamisty...!!!
   W tym momencie usłyszeliśmy strzały. Słabo co prawda, las szumiał, z oddali dobiegał ryk morza, ale nie mogło to być nic innego. Rury wydechowe tu się nie pałętały, żadne dzieci nie waliły z kapiszonów, nic innego nie mogło wyprodukować tego dźwięku, jak tylko broń palna. Jacek ostro wyprysnął do przodu, walił w dół, skacząc na korzeniach i dołach, przyhamował już przy budce wartowniczej, bo widać było trzy samochody, stojące na polance obok ołtarza polowego.
   - Skręć...! - wychrypiałam rozdzierająco. Spełnił polecenie, zarzucając w mokrym piasku.
   Zatrzymał samochód. Strzały grzmiały nadal, istna kanonada, jakaś postać mignęła mi między drzewami.
   - Kurczę śmiertelnie blade! - wyszczękiwał Bodzio w telefonie. - Oni się wzajemnie... O rrrrany...! Diabli nadali z tym gipsem... Ma...
   Rąbnęło. Umilkł. Zdrętwiałam ze słuchawką przyciśniętą do ucha. Jacek wyskoczył z samochodu.
   Tylko dzięki temu, że nie byłam zdolna do żadnego ruchu, usłyszałam w telefonie dalszy ciąg Bodzia. Stękał i coś trzeszczało. Skoro stękał, był żywy.
   - ...cię pietrek... szlag jasny, cholera... a, co tam... halo, jest pani tam...?
   Udało mi się powiedzieć, że jestem.
   - No to cześć. Wleciałem do dołu, nie mogę wyjść, ale nie szkodzi, posiedzę. Bertela widzę i jak Boga kocham, zdarzały mi się przyjemniejsze widoki. Jeszcze jeden leży kawałek dalej, ale nie wiem który. Major trzyma dwóch na muszce...
   - Kogo?! - wysyczałam dziko, bo sama widziałam to, co Bodzio wcześniej, a mianowicie mokrą zieleń. Jacek znikł mi z oczu i nagle nabrałam obaw, że weźmie osobisty udział w tym czymś wysoce osobliwym, co się tu rozgrywa.
   - Jeden to mój opiekun, a drugi postać obca. Nie znam człowieka. O, jest ten pani Seweryn...!
   W tym momencie sama też ujrzałam Seweryna, obijał się od drzewa do drzewa wyłażąc na drogę, z czego zdołałam wywnioskować, gdzie znajduje się Bodzio. Nic mi z tego nie przyszło, chociaż gdzieś blisko niego musiał przebywać także major. Seweryn jakoś bardzo sklęsł, uczynił dwa kroki i osunął się w mokrą trawę pod kolejnym drzewem.
   Obok niego pojawił się nagle Jacek. Ujął go pod ramię, poderwał niespecjalnie delikatnie, a za to energicznie, i powlókł w kierunku swojego samochodu. Wepchnął go na tylne siedzenie, sam zaś usiadł przy kierownicy.
   Stałam się kamiennie milczącym świadkiem nader prywatnego przesłuchania.
   - O Jezus kochany, co się pani stało?! - mówił do słuchawki przerażony Bodzio. - Dlaczego pani nie odpowiada, przecież ja jestem z panią połączony! Rany boskie! Czy pani w ogóle żyje...?! Niech to dżuma i febra trzaśnie, jak ja mam stąd... O, wszyscy diabli...!
   Mógł sobie mówić, co chciał, słuchawki od ucha nie odrywałam tylko dlatego, że sparaliżowało mi rękę. Drugie ucho ustawione miałam na Jacka i Seweryna.
   - Odpieprz się - mówił cicho Seweryn. - Jestem ciężko pobity. Fachowcy mnie załatwili.
   Jacek nie miał litości.
   - Chromolę twoje pobicie. Kto wymyślił, żeby zabić mojego ojca?
   - Nie wiem.
   - Wiesz. Znasz ich wszystkich. Umiesz wydedukować. Powiesz albo ci jeszcze dołożę.
   - Bobak - wyszemrał Seweryn po chwili. - Nic ci z tego. Tam leży... Bał się najbardziej.
   - Sam jeden?
   - Kowalski go poparł.
   - Wiedziałeś o tym?
   Seweryn Wierzchowicki milczał, z czego wynikało, że wiedział. Od Jacka zaczęło promieniować coś, co wydobyłoby głos ze zmurszałego pnia, wypełniło całe wnętrze samochodu i Seweryn się ugiął.
   - Możesz nie wierzyć, ale uważałem to za idiotyzm. Dałem się przekonać, że poprzestaną na zastraszeniu. Szmagier też uwierzył. Nie wiedziałem, że planują machlojkę.
   - Od kiedy wiesz?
   - Od chwili, kiedy kazali mi tu przyjechać...
   - Gówno prawda. A pośrednik? Ty go znalazłeś!
   - Na pośredniku miał się przejechać Supeł. Dokopał wszystkim, chcieli się go pozbyć...
   - A ojciec to wszystko zgadł i bali się, że rozgłosi?
   Ostatnie pytanie Jacka, pełne gniewu i rozgoryczenia, było właściwie retoryczne, więc Seweryn znów zamilkł. Zaczęłam jakby nieco myśleć. Różnych rzeczy mogłam się spodziewać, ale przecież nie tej masakry z Dzikiego Zachodu! W dawniejszych czasach zlokalizowane grono przestępców otoczyliby chłopcy w mundurach, wszystko jedno jakiego koloru, po czym całe towarzystwo poszłoby siedzieć nieodwołalnie, a mienie by im skonfiskowano. Teraz jedno jest pewne, żadnego mienia, co za cholera jakaś, facetowi, który w dobrej wierze kupił kradziony samochód, odbierają nabytek i niech sam lata za złodziejem, żeby odzyskać forsę. Niczego nie odzyska, niewinnie wychodzi na tym interesie jak Zabłocki na mydle. Tym wszystkim zbirom gospodarczym, obrosłym w miliardy, nie odbiera się niczego, dali w prezencie żonie, odstąpili kuzynowi i żegnaj, kotku, a niby dlaczego nie odebrać także ewidentnie kradzionego mienia osobom bliskim i powinowatym? Większa jest szansa, że wiedzieli o przestępstwie niż przy tym obcym kupcu samochodu, jego się krzywdzi bez wahania, a ich oszczędza! Gdzie sens, gdzie logika? Nie ma chyba na świecie głupszego dokumentu niż nasz kodeks karny...
   Miliony razy zwracałam uwagę na szybkość ludzkiej myśli. Wszystko to zdążyło mi przyjść do głowy w ciągu jednej sekundy, natychmiast potem, jak mi umysł ruszył. Zaczął, co prawda, od skoku w manowce, ale udało mi się zawrócić go na właściwe tory. Na krótko, niestety.
   - Zamknij się - powiedziałam odruchowo do Bodzia, który już od dłuższej chwili nic nie mówił, tylko stękał i sapał, i zobaczyłam go w tej samej chwili. Gipsowa buła mignęła między drzewami i zatrzymała się.
   - O, chwała Bogu! - wyszemrał Bodzio z ulgą. - Już się bałem... Zaraz tam dojdę, chwileczkę...
   Rozłączyłam się z nim. Przeistoczony w konika szachowego umysł nie zgłaszał żadnej rozsądnej propozycji. Bałam się wystukać majora albo sierżanta, nie wiedząc, gdzie się znajdują i co robią, może któryś akurat dusi kolejnego złoczyńcę i ręka mu drgnie na odgłos sygnału. Jacek znów wysiadł i poszedł w kierunku polanki z ołtarzem. Po drodze na chwilę zatrzymał się przy Bodziu, w czymś mu pomagał, podał szwedkę, podprowadził go parę kroków i zostawił.
   Bodzio wylazł wreszcie na drogę z dużym wysiłkiem, bo te parszywe szwedki grzęzły mu w leśnym podłożu. Zbliżył się do samochodu. Prztykiem w poręczy otworzyłam Jackowi przez pomyłkę wszystkie okna od razu.
   - Zdaje się, że ten dół ocalił mi życie - oznajmił z niebotyczną satysfakcją, podchodząc. - Jak wlatywałem, gwizdało mi nad głową i wcale nie wiem, czy który nie celował akurat we mnie, chociaż pojęcia nie mam po co.
   - Zapewne po to, żeby cię rozśmieszyć - podsunęłam.
   - Toteż ze śmiechu osłabłem i nie mogłem wyleźć...
   Nagle zauważył na tylnym siedzeniu milczącego Seweryna. Musiał też zgłupieć doszczętnie, bo cofnął się i ukłonił elegancko.
   - O... dzień dobry. Witam pana.
   - Moje uszanowanie - odparł na to grzecznie Seweryn.
   Ogólny upadek umysłowy musiał być zaraźliwy. Wersal w tej sytuacji...!
   Bodzio, wsparty na Szwedkach, trwał nieruchomo i gapił się w głąb samochodu. Seweryn nagle jakby się przecknął i zmobilizował.
   - Że też nie doceniłem tego pańskiego pecha! - mruknął z niechęcią. - Chociaż z drugiej strony powinienem być panu wdzięczny. Łamiąc nogę, wykluczył pan przynajmniej wszelkie wątpliwości.
   Ucieszyłam się tak, że prawie odzyskałam te odgórne zdolności. Bodzio rozkwitł. Wyglądał, jakby sam sobie składał gratulacje za wytrwałość, mógł przecież w owym dole napluć na wszelkie kamuflaże, pozbyć się obciążenia i wyskoczyć na drogę w charakterze sportowca bez żadnych uszkodzeń. Jednak nie, udało mu się nie wygłupić i oto zbierał plon uczciwie dotrzymanych obietnic.
   Nie mając najsłabszego wyobrażenia, co właściwie komu jest wiadomo, co możemy powiedzieć, a czego nie, milczeliśmy całkowicie i cały zestaw, samochód i ludzie, zaczynał pogrążać się w chmurze jakiejś podejrzanej tępoty. Poczułam, że coś należy zrobić, może Bodzio powinien podziękować Sewerynowi za wdzięczność...
   Na szczęście nie trwało to długo. Przy samochodach pod ołtarzem pojawiło się liczne towarzystwo, ujrzałam z daleka wszystkich sojuszników, majora, sierżanta i Jacka, wśród nich zaś dwóch facetów z kajdankami na rączkach i dwóch innych luzem. Nie wytrzymałam, poleciłam Bodziowi zostać na miejscu, z cichą nadzieją, że Seweryn nie spróbuje ucieczki na piechotę, a w razie czego Bodzio odgadnie, co należy zrobić. Rąbnąć go szwedką i z głowy. Bodzio, konsekwentnie kulawy, zrozumiał mnie bez słów, kiwnął głową i przesunął się na poręczną odległość. Wyskoczyłam i prawie biegiem ruszyłam ku wysoce interesującej grupie.
   Jacek wyszedł mi naprzeciw.
   - Ma pani udawać przypadkową osobę... - zaczął.
   - Chyba już przepadło, Wierzchowicki wie, że znam Bodzia - przerwałam mu z niepokojem.
   - On to chyba wie od początku. Ten cholerny Bodzio bywał przecież u pani, nie? Poza tym wzajemna wielka przyjaźń między nimi raczej upadła, takiego numeru już się nie zatuszuje. Żeby się walili ciupagami, to owszem, ale skąd ciupagi nad morzem? I tak nie ma tu całej procesji wyłącznie dzięki pogodzie.
   Miał rację, właśnie na nowo zaczął padać deszcz, za to wiatr trochę osłabł.
   - To jednak metoda prosta nie wyszła im na zdrowie - zauważyłam. -A ja się zastanawiałam, dlaczego przedtem mordowali się w tak wyszukany sposób! Sami udzielili odpowiedzi, teraz już nikt nie powie, że to przypadek albo natura. A w ogóle rąbnęli kogoś skutecznie?
   - Trzy sztuki - odparł Jacek bez cienia żalu. - W tym Bertela. Parę osób się cholernie ucieszy.
   Usunęliśmy się z drogi, bo z góry nadjechała policja w postaci samotnego komendanta. Wysiadł, obaj z majorem weszli do lasu, sierżant został na straży i swoje zadanie potraktował poważnie. Oparł się o stół ołtarzowy z kopytem w dłoni i twardym wzrokiem patrzył na całe grono. Zdaje się, że powstrzymywał mruganie.
   Wróciliśmy do Krynicy Morskiej w zestawie ulgowym, Jacek, Bodzio i ja, bo Seweryna zabrał do siebie major.
   - Polecenie nadbiegło z góry - mówił Jacek zaciętym głosem. - Zleceniodawcą na ojca był ten cały Bobak z głupkowatą gębą, były minister finansów, obecnie wiceprezes banku, ale to nie leci tak wprost, tylko łańcuszkiem. Prokurator z generalnej umorzenie miał gotowe nie tylko za szmal. Forsę wziął, owszem, ale rzecz w tym, że w diamentowej aferze uczestniczył i też mu zależało osobiście. A ojciec mógł rozgłosić, wiedział wszystko.
   - I co z tego? - spytałam gniewnie. - Wszyscy wiedzą wszystko i nic się nie dzieje!
   - Wszyscy wiedzą, ale ogólnie, a ojciec miał szczegóły i dowody. I sama pani wie, że przekupić go było trudno. Bobak zamierzał opuścić kraj, czekał tylko na zyski, znaczy nie tak, zyski by sobie odebrał w takiej na przykład Szwajcarii, ale tu musiał dopilnować afery. Wyrolować wspólników przy pomocy Bertela. Bertel wymyślił tę całą polkę z niedźwiedziem, żeby możliwie dużo namieszać, zamierzał całość rąbnąć dla siebie i też zmyć się z kraju, bo przestali go kochać.
   - To wiem, słyszałam, co Bodzio mówił, głucha nie jestem. Dlaczego im się uczucia zmieniły?
   - Za dużo wiedział. Ja o nim znacznie wcześniej słyszałem, tylko nie wiedziałem, że to on. Specjalnie się starał, węszył jak... Co ma najlepszy węch na świecie?
   Zaskoczył mnie pytaniem i przez chwilę szukałam w pamięci informacji przyrodniczych.
   - Nie wiem - wyznałam z zakłopotaniem. - Może ichneumon. Poprzestańmy na psie.
   - Dlaczego ichneumon?
   - Nie mam pojęcia. Tropi węże. Węże nie śmierdzą. Nie wąchałam ich z bliska, ale tak mi się wydaje.
   - W terrarium śmierdzi...
   - O, mój Boże. Może to padlina. Mówię, pies! Wywęszy opakowane narkotyki!
   - Dobra, niech będzie pies. Węszył specjalnie, Bertel, nie pies, kolekcjonował sobie haki na wszystkich i zaczęli się zdrowo bać. Wierzchowicki odgadł tę kombinację i głowę daję, że też chciał sam skorzystać, chociaż się zapiera. Załapie towar, na Bertela padnie i wtedy się rąbnie Bertela.
   - Przecudowna impreza...
   Siedzieliśmy wciąż jeszcze w samochodzie Jacka, przed domem majora, czekając na jego powrót. Bodzio zrelacjonował wszystko, co widział i słyszał w Leśniczówce, po czym udał się na górę, bo po leśnej gimnastyce gips mu się przekrzywił i uwierał wszędzie. Jacek z jego relacji wysnuł wnioski, które pozwoliły mu wreszcie rozszyfrować ten cały kontredans.
   Teraz odetchnął głęboko i wsparł się na kierownicy.
   - Dla mnie najważniejszy jest Bobak, faktyczny zabójca ojca. Może i dobrze, że przyjechaliśmy trochę później i ten Wierzchowicki się napatoczył, bo inaczej sam siebie mógłbym podejrzewać. Okazja była jak rzadko, gdyby mnie nie wyręczyli, kto wie, poprawiłbym brakoróbstwo. Już mi trochę przeszło i nie muszę.
   Nie miałam zamiaru go ganić.
   - Ciekawe, skąd im się wzięła akurat Krynica Morska...
   - Jak to skąd? Dla kantu. Na ten cały bigos z niedźwiedziem wykombinowali sobie niewinne miejsce. Sopot do bani, winoujście i Międzyzdroje gęsto obstawione, Krynica Morska dotychczas nikomu do głowy nie przyszła. Jeszcze taki Rewal byłby dobry, albo inne Mrzeżyno, ale na pełnym morzu wycieczki łajbą mogłyby napotkać przeszkody, jakąś granicę ciągle mamy. Ojciec to zgadł, no, może nie musiał zgadywać... Za Bertelem poszła reszta i stąd ten cały zlot gwiaździsty.
   Major wrócił w towarzystwie. O ósmej wieczorem grono spiskowców znalazło się w komplecie, powiększone o krynickiego komendanta, który trzy razy podkreślił, że znajduje się tu prywatnie, w godzinach pozasłużbowych, i uczestniczy w zwyczajnym przyjęciu. Nikt mu nie przeczył. Sierżant z dużym naciskiem zwracał się do niego per proszę pana albo panie Marianie. Uwolniony od gipsu Bodzio z zapałem przyrządzał kawę. Rozpromieniony sierżant z przyjemnością powtarzał wszystko, co usłyszał przez wynalazek Bodzia, dzięki czemu wyjaśniłam sobie resztę wątpliwości.
   - Rozumiem, że Wierzchowickiego ściągnęli do Leśniczówki goryle tego całego Bobaka, a nie pomagierzy Bertela - upewniłam się. - Wycisk dostał, bo był podejrzany. Ale przecież podobno miał swojego...?
   - Tak, przyjechał za nim, spóźniony. Nic nie zrobił i uciekł.
   - A...! Numer trzeci Zygmusia!
   - A tak naprawdę Bobak stracił opamiętanie, kiedy pojął kant Bertela. Na dobrą sprawę wszystko trzasnęło przez tę polkę pod Albatrosem - zaopiniował major. - Pani twierdzi, że zawiniła baba, ale moim zdaniem przysłużył im się głównie pani kuzyn.
   - Jezus Mario, Zygmuś...! Pełno go wszędzie!
   Myśl o Zygmusiu przygnębiła mnie tak, że na chwilę poniechałam udziału w rozmowie. Krynicki komendant zabezpieczył diamenty, odnalezione w bagażniku Bertela. Jacek przypomniał o jego sejfie na ulicy Ananasowej, Bodzio zaofiarował się natychmiast udzielić instrukcji, jak się owo pudło otwiera. Zaniepokoiłam się, czy ktoś tam się nie wedrze niepotrzebnie, i myśl o Zygmusiu przybladła.
   - Ja, wie pani, umiem rozmawiać przez telefon - pocieszył mnie major. - O siódmej już to mieliśmy i fakt, potwierdzam, duża bomba. Gdyby się to wszystko wykorzystało, prawie całą administrację państwową i licznych biznesmenów mielibyśmy z głowy.
   - I dlaczego się nie...?
   - Chwila nieodpowiednia. Najpierw trzeba by inaczej obsadzić niektóre stanowiska.
   - To dlaczego, do licha, pan jest taki zadowolony?! - wrzasnęłam z oburzeniem.
   - Bo nastąpiło to, na co miałem nadzieję. Wyłom w zwartych szeregach aferzystów i udało mi się w ten wyłom wejść. A w dodatku ci tutaj załatwili sprawę radykalnie, sama przyjemność. Osobiście nie ośmieliłbym się ich powystrzelać.
   - Zgodnie z pani życzeniem wszyscy sprawcy otrzymali najwyższy wymiar kary - zwrócił mi grzecznie uwagę krynicki komendant.
   Zastanowiłam się. Szmagier zabił Gawła, inspiratorem był Bobak. Brodaty... jak mu tam... Sosiński zabił Szmagiera. Bobaka rąbnął Bertel, goryl Bobaka rąbnął Bertela i Sosińskiego. Koło się zamknęło. Usiłowania w kierunku rozbudowania rozrywki czynili wszyscy, z wyjątkiem Seweryna, który nie dość, że był ciężko pobity, to jeszcze nie posiadał broni palnej, posługiwał się raczej umysłem.
   - A ten cały Wierzchowicki to powinien pani kuzynowi na kolanach dziękować - powiedział wciąż uszczęśliwiony sierżant. - Jak worek pod Albatrosem leciał, wszyscy widzieli. Inaczej trzasnęliby go w pierwszej kolejności.
   Wyraźnie poczułam, że dłużej tego Zygmusia nie wytrzymam. Najlepszym sposobem ułagodzenia go byłby publiczny aplauz, przydał się w końcu, więc niech to piorun strzeli, może by tak...
   Wyjawiłam gnębiący mnie problem. Major miał dzień dobroci dla zwierząt i chętnie wyświadczał przysługi.
   - Niech go pani tu ściągnie - zaproponował. - Złożymy mu podziękowanie, co nam szkodzi? Spadnie pani z głowy.
   Ucieszyłam się tak, że zapomniałam o Bodziu. Na szczęście czuwał sierżant, przypomniał nam, że istnieją granice szczerości, żadnych głupich błędów, chce czy nie chce, trudno, musi ubierać się w gips. Bodzio się bardzo zdenerwował i zaczął zakładać bułę na nieodpowiednią nogę, skorygował to Jacek. Porzuciłam ich i wybiegłam.
   Zygmuś krążył nerwowo dookoła mojego samochodu, oszczędzając mi długich poszukiwań. Oburzony był na mnie śmiertelnie. Pełne wyrzutu okrzyki ucięłam w zarodku.
   - Chodź prędko, wszyscy na ciebie czekają. Akcja skończona szczęśliwie, między innymi dzięki tobie. Może nawet głównie dzięki tobie! Miałam genialną myśl, żeby cię włączyć!
   Już pierwszy ślad uznania wystarczył, żeby zmienił nastawienie. Coś tam jeszcze wykrzykiwał, lecąc za mną, ale nie słuchałam. Do pokoju na wszelki wypadek wkroczyłam pierwsza, bacznym okiem obrzucając Bodzia.
   Major zdążył zorganizować przedstawienie z sierżantem w roli głównej. Krynicki komendant, też zapewne na wszelki wypadek, przeniósł się z krzesłem do najciaśniejszego kąta.
   Sierżant stanął na wysokości zadania.
   - Składam panu podziękowania w imieniu służby! - ryknął gromko na samym wstępie, trzaskając kopytami.
   Zygmusiowi walizka wyleciała z rąk. Sczerwieniał okropnie i zaczął jakby lśnić.
   - Co-co-co... Jak to-jak to... Tak jest-tak jest! Dziękuję bardzo-bardzo! Zaco-zaco-zaco...
   Sierżant porzucił postawę zasadniczą i uścisnął mu dłoń. Major również, podniósłszy się z łóżka, na którym siedział cały czas, bo krzeseł brakowało. Do potrząsania ręką przyłączył się Jacek. Zygmusiowi wszystkiego było mało, wypatrzył komendanta w kącie, przedarł się do niego, łokciem zrzucił butlę wody mineralnej, na szczęście plastykową, wreszcie dopadł Bodzia, potykając się o jego gips. Bodzio ze szczerą satysfakcją nie ruszył się z miejsca, eksponując inwalidztwo.
   Sierżant odstąpił gościowi krzesło, sam lokując się na łóżku obok majora. Jacek zastąpił Bodzia i podsunął szklankę z kawą, Zygmuś obejrzał się za walizką, odzyskał ją, czule ustawił obok siebie pod nogami. Dostrzegł kawę.
   - Kawa-kawa! Nie-nie-nie! Kawa-kawa na wieczór! Szkodliwe bardzo-bardzo!
   Jacek bez słowa zabrał kawę i zastąpił ją naczyniem z pejsachówką, którą chyba przywiózł major, bo w krynickim sklepie jej nie było. Nie udało mi się zawiadomić go dyskretnie, że szkoda dla Zygmusia takiej dobrej wódki, prawie nie używał alkoholu i nie potrafił go docenić. Machnęłam ręką, no trudno, odżałujemy.
   - Przestępcom napaść nie wyszła - informował sierżant uroczyście. - W ogromnym stopniu jest to pańska zasługa, skłócili się pomiędzy sobą. Pan pozwoli, że już nie będę wdawał się w szczegóły?
   Rozanielony Zygmuś godził się na wszystko. Zdaje się, że po raz pierwszy w życiu słyszał publicznie prawdziwe wyrazy uznania.
   - Ależ-ależ! Oczywiście! Gdzie oni? Zatrzymani? Areszt-areszt!
   - Tak jest. No, nie wszyscy. Zakończenie było dosyć dramatyczne, niektórzy pozabijali się wzajemnie.
   - Co-co-co?! - wyszczekał z oburzeniem Zygmuś i rąbnął sobie zdrowo pejsachówki, zapewne w mniemaniu, iż bezbarwny płyn w szklaneczce jest wodą mineralną.
   Zanim zdołał odzyskać dech, sierżant bez przeszkód odpracował całą powieść kryminalną, z wyraźnym natchnieniem rozwijając moją pierwotną koncepcję. Z wielkim zainteresowaniem słuchali wszyscy z krynickim komendantem na czele.
   Efektów pejsachówki Zygmuś się pozbył, ale i tak wydawał się ogłuszony. Swoje zabiegi śledcze bez wątpienia uważał za pracę poważną, sam się chyba jednak nie spodziewał, że okażą się aż tak cenne. Na zmianę robił się blady i czerwony i z wielką ulgą pomyślałam o korzyściach własnych. Zważnieje do tego stopnia, że ze mną nie będzie już chciał mieć do czynienia.
   Tymczasem nagle odwrócił się do mnie.
   - A ten-ten? - spytał z troską. - Niepożądana osoba-osoba, numer pierwszy, uparty-uparty, jednak wszedł! Zatrzymałem-zatrzymałem!
   Spojrzeli na mnie wszyscy. Coś mi błysnęło. Ze straszliwym wysiłkiem próbowałam sobie przypomnieć, jakie, na litość boską, polecenie wydałam mu na końcu, o co może chodzić, rany boskie?! Co on zdążył wywinąć?!!!
   - Dziś-dziś-dziś! - kontynuował Zygmuś dumnie i wbrew pozorom nie oznaczało to zachęty do skocznego tańca. - Konsekwentnie! Nie opuszcza się-się posterunku! Ostatni pokój-pokój u Plastyków, oka-oka nie oderwałem! Zabrano go-go-go?
   - Kogo? - wyszeptał major jakby z jękiem, przy czym pytanie skierowane było do mnie.
   - Nie wiem! - odjęknęłam cichutko i nader żałośnie.
   Zygmuś, o dziwo, nie obraził się, wręcz przeciwnie, jakby zważniał.
   - Niedopatrzenie-niedopatrzenie! - skarcił sierżanta, który od tego trochę zbaraniał. - Należy już-już! Postać ogromnie ważna-ważna! Musi-musi tam być, nie ucieknie, nie-nie!
   W tym momencie pamięć się we mnie odezwała. Zdaje się, że kazałam mu nie dopuścić nikogo do Bertela, z właściwym sobie talentem Zygmuś tam kogoś unieruchomił, jakim cudem, do diabła, przecież ludzie tam byli, przeszukali jego samo... a skąd, samochód Bertela był pod Leśniczówką...
   - Do Plastyków!!! - krzyknęłam okropnie i zerwałam się z krzesła.
   Pojechali wszyscy z wyjątkiem Bodzia. Nikt nie miał teraz głowy do upychania go w samochodzie w pełnym gipsowym rynsztunku.
   Na środku pokoju Bertela siedział mecenas Koczarko, przywiązany do krzesła niczym baleron i zakneblowany w sposób niezwykły i zapewne rzadko wśród fachowców spotykany. Pod brodą miał szalik, zawiązany na ciemieniu na supeł i kokardę, w poprzek zaś, na ustach, zwiniętą w rulon ową chustkę, zapamiętaną przeze mnie ze względów kolorystycznych. Błyskał dziko oczami i wydawał z siebie wściekłe, acz nie głośne charkoty.
   Po uwolnieniu z furią odmówił jakichkolwiek zeznań, na Zygmusia pluł jadem, pozwolił się tylko podwieźć do Pelikana, gdzie popędził do baru. Po dziesięciu minutach odzyskał odrobinę równowagi i do zwierzeń wybrał sobie mnie, bez wątpienia z racji wyścigów. Na wszelki wypadek znajdowałam się pod ręką, resztę wspólników pozostawiwszy własnemu losowi.
   - To wariat jakiś! - prychał mecenas. - My się znamy, co pani pije? Brandy, na stresy najlepsza! Obłąkany, takich powinno się trzymać w zamknięciu! Od paru dni się czepia, skandal, pozbyć się go nie mogę! Żądam zatrzymania!
   - Już go tam mają, widział pan - przypomniałam łagodząco. - A tak między nami, po cholerę pan tam poszedł? Pan wie, kim jest ten facet, który tam mieszkał?
   - No co pani? Za kogo mnie pani ma? Za idiotę? Przecież to szef wołomińskiej mafii! Nie mówiłbym tego, ale podobno on nie żyje. Wie pani coś o tym?
   - Wiem. Nie żyje. Fakt.
   - No więc właśnie. Przedwczoraj jeszcze byliśmy na plaży, ostatnia chwila, bo potem pogoda się popsuła, wspólni znajomi i tak dalej, i przez pomyłkę zabrał moją zapalniczkę. Już nie mówię, że złota, ale pamiątkowa, mam ją od trzydziestu lat. Chciałem odebrać, poszedłem...
   - A klucz? Przecież ten pokój zamknęli? Mecenas łypnął na mnie okiem i jakby zmieszał się odrobinę.
   - Klucz, klucz... O układach damsko-męskich pani kiedyś słyszała? Pani Nina... No, dał może swój klucz jednej damie i od niej go dostałem. Poszedłem...
   Mignęło mi, że dał jak dał, Wydra sama postarała się o dostęp do niedźwiedzia, może dla fartu, a może dla Seweryna. Nie rozwijałam tematu.
   - No i po co? - spytałam z naganą. - Zapalniczkę mógł mieć przy sobie, w kieszeni.
   - Nie miał. Spotkałem go, miał jakieś problemy, przeprosił, zapalniczkę zostawił w pokoju, i tak mi wyszło, że potem już do tego pokoju żywy nie wrócił. Dobrze mi wyszło, znalazłem ją, o, proszę...
   Zaprezentował mi przedmiot, nawet ładny, możliwe, że złoty, z jakimś wygrawerowanym napisem. Trochę się zdziwiłam.
   - Jak pan zdążył?
   - Na wierzchu leżała, zobaczyłem ją od razu. I zaraz potem rzucił się na mnie ten obłąkany goryl. Już przedtem usiłował przeszkodzić mi wejść, ale mu się wyrwałem. No a potem przepadło, może trochę zlekceważyłem, jakieś małpie ręce to ma, nie przyszło mi do głowy, żeby krzyczeć od razu, a później już mi to uniemożliwił. Że mnie szlag nie trafił, to istny cud boski. Pani zdrowie...!
   Mecenas Koczarko musiał być nieźle roztrzęsiony, skoro tak dużo powiedział, nie zachowując żadnej ostrożności. W normalnych warunkach ważyłby każde słowo i z pewnością wymyśliłby coś innego. Wydra leciała na Seweryna, który pilnował Bertela i pandy, może i rzeczywiście dla niego skombinowała ten klucz. W każdym razie dostęp do pokoju mieli... Możliwe także, że mecenas nie dla zapalniczki pchał się do mafioza, dowiedział się, że nie żyje, i może czegoś u niego szukał...? A, co tam, nie będę się czepiać...
   Brandy mecenasowi pomogła w szybkim tempie, po następnych dziesięciu minutach zdołał się opanować, poniechał zwierzeń, a za to zaczął zadawać podchwytliwe pytania. Wrócił do zawodu. Na niektóre mogłam spokojnie odpowiedzieć, ale zabrakło mi czasu, uświadomiłam sobie, że Zygmuś wciąż jeszcze jest niebezpieczny dla otoczenia, śledcze grono nie zdoła się go pozbyć, a w grę wchodził problem Bodzia, który, jako Jacek, miał stracić wszystkie pieniądze. Musiałam tam wracać natychmiast. Przeprosiłam mecenasa i uciekłam.
   Zygmusia ułagodziłam komunikatem, że owszem, chciał się tam wedrzeć przestępca, ale spłoszyła go sama obecność wartownika. Mecenasa Koczarko poświęciłam, dałam do zrozumienia, iż jest postacią podejrzaną, której nie należy jeszcze rozszyfrowywać, wszyscy musimy udawać, że nic złego o nim nie wiemy. Cały zespół śledczy słuchał z szalonym zainteresowaniem, najgorsze zaś było to, że przypomniałam sobie o sprawie sprzed dwóch lat. Nie kto inny, a właśnie mecenas Koczarko bronił najmniej winnego członka ruskiej wyścigowej mafii, która strzelała do siebie wzajemnie, płaciła zaś za obronę mafia ożarowska. Z pewnością o tych wszystkich mafiach mecenas wiedział więcej ode mnie. Z dużym wysiłkiem zdołałam ominąć ten temat.
   Poświęciłam także i siebie, osobiście wyciągając Zygmusia od majora. Dawałam mu do zrozumienia, że mam interes dyskrecjonalny, mrugałam jednym okiem, krzywiłam gębę, pukałam go w łokieć, pukanie miało ten skutek, że roztargnionym gestem chwycił mnie w objęcia, wysyczałam mu wreszcie do ucha świszczącym szeptem, że musimy omówić jego twórczość. To go wreszcie ruszyło, zerwał się, złapał walizkę, z obciążeniem w dłoni zaczął się żegnać, przemocą oderwałam go od Bodzia, który szczęśliwie przestał kryć uczucia i wyraz twarzy miał taki, jakby spotkały go wszystkie katastrofy świata. Jako wstęp do pogawędki o stratach, wręcz wymarzony.
   - Nie należało mówić o tym przy wszystkich - rzekłam już na zewnątrz, ocierając pot z czoła.
   - I to już zatrzymaj przy sobie. Ta cała afera, to nie tylko zwyczajni złodzieje i męty społeczne, sam ich widziałeś. Biorą w tym udział wyższe sfery, wmieszali w to ojca Bo... - zająknęłam się i ugryzłam w język.
   -  Pana Bolesława!  - podchwycił  Zygmuś, wstrząśnięty. - więtej pamięci!
   - Tak jest, świętej. No i niestety, Jacek stracił wszystkie pieniądze. Musiał ratować honor ojca, sam rozumiesz... Nie rób mu już przykrości i nie przypominaj tego.
   Dla Zygmusia wrażeń było za dużo jak na jeden dzień. Pogodził się z upadkiem finansowym Bodzia, bo własna chwała głuszyła w nim wszystko, musiał ją zapewne przemyśleć, a może uwiecznić. Chwycił mnie w objęcia zaledwie połowicznie, ucałował powietrze obok mojego łokcia i odbiegł.
   Odetchnęłam bardzo głęboko, postanowiłam omijać go bezwzględnie aż do końca pobytu, pomyślałam, że może by tak teraz odrobinę odpocząć i wtedy zobaczyłam Jacka, czekającego na mnie w samochodzie.
   
   * * *
   
   - Pogadaliśmy wszyscy poważnie i Bodzio wytrzyma - powiadomił mnie, jadąc powoli w kierunku morza. - To jedno przynajmniej będzie z głowy. Co do reszty to niby nieźle, majorowi świta na horyzoncie, ale sama pani rozumie. Sam bym zaczął przebijać te łapówki, ale nie będę ich przecież mordował!
   - Szkoda. Sposób, jak widać, jest nie najgorszy. Ale przestańmy rozmawiać o polityce, bo już dostaję od tego skrętu kiszek. Nie po to przecież na mnie czekałeś, żeby taplać się w łajnie!
   - Nie - odparł Jacek. - O...!
   Zatrzymał samochód w porcie. Zaczynało się ściemniać, panował tam spokój, ludzie się już nie plątali, chociaż wiatr ucichł. Na jaśniejszym tle morza i nieba widać było sylwetkę, siedzącą na burcie najwyżej wyciągniętej łodzi. Marzena.
   - Co pani o niej myśli? - spytał szczerze i bez owijania w bawełnę.
   Zastanawiałam się krótko.
   - Powiem ci prawdę. Nie wiem, czy ona umie gotować, i nie wiem, jaki ma stosunek do wyczynów, na przykład, alpinistycznych. Nie wiem także, czy nie lubi czegoś, czego ty nie znosisz, pomijając już to, że nie wiem, czego nie znosisz...
   - Zastoju - powiedział Jacek stanowczo. - Rozlazłości i łgarstwa.
   - Zastoju i rozlazłości to się pewnie po niej nie doczekasz. A co do łgarstwa, to tak mi się widzi, że ona ma więcej rozumu ode mnie. Lubić, zdaje się, że też nie lubi, woli stawiać sprawy jasno, natomiast niekoniecznie musi wywalać na ławę wszystkie szkodliwe prawdy. Bywają prawdy szkodliwe. Ja jestem głupsza od niej i tak się ograniczać nie potrafię.
   - Z panią bym się ożenił. 
   Omal mnie nie zatchnęło.
   - Zwariowałeś...?!!!
   - Nie. Ja przecież wiem, co ojciec o pani myślał. To pani jego nie chciała. Ożeniłbym się z panią bez chwili wahania.
   - Puknij się bardzo silnie, gdzie tylko zdołasz - poradziłam z naciskiem. - Osobiście, gdybym się miała żenić, to już z pewnością prędzej z nią niż ze sobą. A jeśli już tak przeraźliwie ci się podobam, to przyjmij do wiadomości, że od pierwszej sekundy znalazłam z nią wspólny język. To też o czymś świadczy.
   Jacek łypnął na mnie okiem i znów utkwił wzrok w nieruchomej sylwetce. Jakby zmiękł w sobie i nieco się rozjaśnił.
   - Wie pani, tak myślałem, ale miałem obawy, że się może mylę. Wzięło mnie to z ojcem, a ta cała polka do reszty ogłupiła. Mogłem reagować nieprawidłowo mam na myśli te tam takie, no... Dziewczyna jak balsam, a może, w tej sytuacji, na każdy balsam bym poleciał?
   - Nie - odparłam cicho. - Nie na każdy. 
   Znów spojrzał na mnie, a potem na nią i sam do siebie kiwnął głową.
   - Ona studiuje - zauważyłam ostrzegawczo.
   - No to co? - zdziwił się. - Przecież zarabiać nie musi! Ekonomię, bardzo dobrze, może pójdzie na maklerstwo, dla mnie raj Mahometa, ale jak nie, to nie. Pani mnie z nią nie swata na siłę?
   Wzruszyłam ramionami i popukałam się w czoło
   - To ja się właśnie z nią ożenię. Ojciec by mnie pochwalił.
   Na moment straciłam go z oczu i z pamięci, bo pomyślałam o tych dwóch ojcach, Bodzia i Jacka. Jeden ustawił syna życiowo, nauczył pracy i sztuki myślenia, finansowo zabezpieczył niczym Rockefeller, wpoił elementarną uczciwość, drugi zrobił ze swojego półgłówka, bezradnego w realnym świecie, zaharowanego bez efektów, i nie dał mu nic, w dramatycznych momentach zaś stał mu się niedostępny. Wypiął się, krótko mówiąc. I tego pierwszego ja nie chciałam, a w tym drugim kochałam się śmiertelnie, Chryste Panie...! Kretynka to przy mnie Einstein...
   Jacek też prawie o mnie zapomniał, wpatrzony w nieruchomą sylwetkę Marzeny, wysiadł z samochodu. Wysiadłam również.
   - Nie będę tu przeczekiwać twoich oświadczyn. Wracam do domu, a wy róbcie, co chcecie.
   - Pani będzie świadkiem na ślubie - powiadomił mnie stanowczo i ruszył ku morzu.
   Ruszyłam w stronę przeciwną. Mieszkałam na drugim końcu Krynicy, tam też stał mój samochód, do przejścia miałam ładne parę kilometrów. Już po pierwszych stu metrach uświadomiłam sobie, że plażą byłoby o wiele bliżej. Pomyślałam, że kogo Pan Bóg chce skarać, temu rozum odbiera, nie zawróciłam jednak. Pomyślałam bowiem także, że te parę kilometrów to już coś, a może dzięki nim stracę chociaż z pół kilo i odrobinę zbliżę się do Wydry...?
   Nie ma tego złego, co by na dobre nie wyszło...
   Koniec
   
