Joanna Chmielewska 



2/3 Sukcesu


SCAN-dal
Poczta była zatłoczona. Do kupowania znaczków, wysyłania listów poleconych i zagranicznych oraz odbierania wszelkich przesyłek na awiza przeznaczono tylko jedno okienko i ogon do niego wyglądał przerażająco. Stwierdziwszy, iż nigdzie więcej nie uda się nadać listu poleconego, ponadto inne stanowiska są jeszcze bardziej oblężone, Pawełek westchnął ciężko i stanął na końcu odrażającej kolejki.
Mógł wprawdzie pojechać na inną pocztę, gdzie, być może, organizacja pracy miałaby więcej sensu i wysyłanie listów byłoby łatwiejsze, ale stąd właśnie miał doskonały autobus do domu, co stanowiło okoliczność nie do pogardzenia. Wracał od kumpla, który wymyślił wspaniały rodzaj ćwiczeń z hantlami, wypróbowywali go obydwaj i Pawełek nie czuł się już zdolny do walki z komunikacją miejską. Z dwojga złego wolał posterczeć w ogonku.
Musiał koniecznie wysłać dwa listy, obiecał to solennie i uroczyście ciotce Monice i dziadkowi. List ciotki Moniki był zagraniczny, a dziadka polecony i oba wymagały okienkowych manipulacji. Możliwe, iż należało najpierw iść na pocztę, a potem do kumpla, ale postąpił odwrotnie i teraz już przepadło.
Pierwsze dziesięć minut Pawełek poświęcił wyłącznie relaksowi po hantlach, nie zajmując się otoczeniem. W jedenastej minucie został gwałtownie popchnięty, ocknął się zatem z otępienia, rozejrzał wokół i dostrzegł przyczynę. Jakiś osobnik siłą przedzierał się przez tłum, utorował sobie drogę w poprzek ogonka i runął na zwolnione właśnie krzesło przy pocztowym stoliku. Zwalił na blat grubą księgę, po czym z namaszczeniem rozłożył dookoła jakieś papiery.
Pawełek popatrzył na niego w pierwszej chwili bezmyślnie, w następnej z lekkim zainteresowaniem. Skądś go znał. Nie mógł sobie przypomnieć skąd i zaczął się nad tym zastanawiać. Osobnik nie był stary, wyglądał na jakieś osiemnaście lat, wiekiem pasował do Rafała, ciotecznego brata Pawełka, ale z Rafałem wcale się nie kojarzył. Marszczył nos i zaciskał usta w sposób charakterystyczny i Pawełek był pewien, że gdzieś go już widział. Widział, niewątpliwie widział, tylko gdzie…?
Przesunął się do przodu o trzy osoby, kiedy sobie wreszcie przypomniał. Widział go rzeczywiście i to nawet dwa razy. Raz w klubie filatelistycznym, a drugi raz w centrali, był tam razem z dziadkiem, któremu pomagał nosić potwornie ciężkie klasery i katalogi, w klubie plątał się dłużej, w ogóle w centrali zauważył go tylko dlatego, że przedtem widział go w klubie. Chyba nawet słyszał, jak mu na imię, ktoś się do niego zwrócił… Czesio! Tak jest, ktoś zawołał „Czesiu!” i on się obejrzał…
Kwestia została rozstrzygnięta i Pawełek mógł ją porzucić, ale oczekiwanie w ogonku było czymś nie do zniesienia nudnym. Nie miał nic do roboty. Kolejna osoba utkwiła w okienku na mur, wyglądało na to, że zostanie tak już do skończenia świata, jej przesyłka chyba gdzieś zaginęła, a marszczący nos i zaciskający usta Czesio stanowił, bądź co bądź, jakąś rozrywkę. Coś robił przy tym stoliku i było to coś bez wątpienia atrakcyjnego, bo zajmowało go bez reszty. Nie zwracał żadnej uwagi na ścisk dookoła i ustawiczne potrącanie stolika, nie przeszkadzało mu nawet popychanie w łokieć. Zajęty był i cześć.
Pawełek zaciekawił się nim wyłącznie z nudów. Długą chwilę próbował odgadnąć, na czym jego zajęcie polega, ludzie zasłaniali stolik, manipulacje Czesia z grubą księgą i licznymi papierami niknęły mu z oczu, zdecydował się zatem popatrzeć z bliska. Zaklepał miejsce w kolejce, przecisnął się przez podwójny ogonek, przemknął przez procesję wchodzących i wychodzących i dotarł do pleców Czesia, nie mając pojęcia, iż tym samym rozpoczyna cały ciąg wstrząsających i emocjonujących wydarzeń.
Gruba księga na stoliku okazała się książką telefoniczną. Obok niej leżała gazeta, na gazecie zeszyt. Czesio w skupieniu czytał kawałek gazety, potem szukał czegoś w książce telefonicznej, następnie zaś treść książki telefonicznej przepisywał do zeszytu. Stojąc tuż nad jego głową, Pawełek w dalszym ciągu nie mógł zrozumieć, o co tu chodzi, gazeta otwarta była bowiem na stronie z nekrologami. Gdyby nie przymus trzymający go w tym beznadziejnym ogonku, wzruszyłby zapewne ramionami i poniechał zainteresowania tematem, w tej sytuacji jednakże, w braku lepszego zajęcia, zaciekawił się i postanowił odgadnąć sedno rzeczy.
Wrócił na swoje miejsce, kiedy od okienka dzieliły go już tylko dwie osoby. Czas spędzony na poczcie przestał uważać za bezproduktywnie zmarnowany. Nie zdołał wprawdzie zrozumieć przyczyn i celów dziwnych poczynań Czesia, ale poznał przynajmniej szczegóły jego działania i mógł się poświęcić rozwiązywaniu zagadki, która zaintrygowała go w najwyższym stopniu.
Czesio mianowicie z wielką uwagą czytał nekrologi, omijał te, które zawiadamiały o jakiejś rocznicy i wyławiał wyłącznie świeże, informujące o pogrzebach przewidywanych w najbliższym czasie. Szukał w książce telefonicznej nazwiska nieboszczyka, po czym zapisywał sobie z zeszycie jego adres i numer telefonu. Do czego mógł być mu potrzebny adres człowieka, który bezpowrotnie opuścił nie tylko swoje mieszkanie, ale w ogóle ziemski padół, tego Pawełek nie był w stanie pojąć. Na wszelki wypadek zapamiętał nazwisko Czesia. Usłyszał je, kiedy Czesio w sąsiednim pomieszczeniu oddawał książkę telefoniczną, przy czym zwrócono mu legitymację stanowiącą zastaw. Tam też był tłok i Czesio wywrzeszczał swoje nazwisko poprzez głowy ludzi. Nazywał się Wilczak. Czesio Wilczak…
Całą drogę do domu Pawełek przebył w głębokiej zadumie. Pchnął furtkę, wbiegł do holu, z roztargnieniem pogłaskał psa, oddał dziadkowi pokwitowanie na list polecony i wtargnął do pokoju Janeczki. Janeczka, jego siostra, była wprawdzie o rok młodsza, ale umiała myśleć i w odgadywaniu tajemnic wykazywała talent szczególny.
Na jedno z licznych pytań Pawełka odpowiedziała od razu.
— A gdzie miał iść, jak nie na pocztę? — rzekła zimno, odrywając się od układanego właśnie, bardzo skomplikowanego puzzla. — Nowej książki telefonicznej nie ma na pewno, bo w ogóle jej nie można dostać. Musiał szukać na poczcie, nawet gdyby ktoś mu tam siedział na głowie. Jaka to była gazeta?
— Życie Warszawy.
— Stare?
— Nie, dzisiejsze.
— No więc właśnie…
Pawełek sapnął z irytacją, podniósł z podłogi kawałek puzzla, przez chwilę sprawdzał, gdzie pasuje, nie znalazł tego miejsca, zrezygnował i odłożył go na biurko. Usadowił się na foteliku obok.
— Co właśnie? Dzisiejsze, śpieszyło mu się, no dobrze, ale po co? Do czego mu te adresy? Chce iść na stypę, czy jak?
— Mieszkania — wyjaśniła lakonicznie Janeczka, wracając do puzzli.
— Co?
— Mieszkania. Ktoś umarł i zostało po nim mieszkanie, nie? Może puste…
— I co? Chce się tam wedrzeć i zagnieździć?
— Zgłupiałeś. Ale może chcą odkupić od spadkobierców, albo co. Kazali mu znaleźć adresy. Może mu każą tak szukać codziennie.
Przez chwilę Pawełek rozważał sprawę. Wyjaśnienie miało swój sens, ale nie zadowalało go w pełni.
— No, może… — powiedział z powątpiewaniem. — Ale czy ja wiem…
Janeczka uniosła głowę znad puzzla i uważniej popatrzyła na brata. Powątpiewanie w głosie Pawełka było tak głębokie, że nie pozwalało się zlekceważyć.
— No? Bo co?
— Bo on tego szukał jakoś tak… Nie jakby mu kazali, tylko sam z siebie. Jakby mu okropnie zależało.
— Może się chce ożenić? Pawełek pokręcił głową.
— Chcieć, to może i chce, ale jakby się Rafał chciał ożenić, to co by było?
— Głupie pytanie. Piekło na ziemi, wybiliby mu z głowy. W dodatku nie jest pełnoletni, będzie dopiero za trzy miesiące.
— No więc, na moje oko, ten Czesio ma tyle samo lat co Rafał. Ożenienie odpada. Chyba że szuka na zapas, ale mówię ci, że to wyglądało jakoś tak…
Im dłużej Pawełek myślał o niepojętych staraniach Czesia na poczcie, tym głębiej zakorzeniało się w nim przekonanie o tajemnicy. Co prawda Czesio zachowywał się zwyczajnie, nie przepisywał tych adresów ukradkiem i w sekrecie. W skupieniu i z przejęciem, tak, ale nie skrycie, nie usiłował na przykład zasłaniać ani Życia Warszawy, ani zeszytu. A jednak, mimo to… Coś w tym tkwiło…
Wysilił siei spróbował przekazać swoje wrażenia Janeczce. Janeczka pieczołowicie ulokowała kawałek puzzla na właściwym miejscu.
— Idź po Życie Warszawy — rozkazała. Pawełek zerwał się z fotelika i zatrzymał, uczyniwszy jeden krok ku drzwiom.
— Bo co?
— Bo co nam szkodzi sprawdzić. Ja też jestem ciekawa, o co mu chodziło…
Razem z gazetą Pawełek przyniósł książkę telefoniczną. Była wprawdzie o parę lat starsza, ale zmiany w łączności telefonicznej nie następowały w tak szalonym tempie, żeby się miała do niczego nie przydać. Biurko Janeczki zajęte było puzzlem, ulokowali się zatem na tapczanie.
— No dobra, i co teraz? — spytał Pawełek, kiedy już wykonali dokładnie to samo co Czesio na poczcie, tyle że znacznie sprawniej, ponieważ pracowali we dwoje. — Mamy wszystkich. I co?
— Nie wiem — odparła Janeczka, wracając do biurka z puzzlem. — Gdzie ten Czesio mieszka?
— A skąd ja mam to wiedzieć? Do czego nam… ?
— Bo przyszło mi do głowy wszystko razem. Po pierwsze, czy on tak codziennie szuka tych nieboszczyków i grzebie w książce telefonicznej. Gdyby mieszkał blisko tamtej poczty, byłoby łatwo sprawdzić, poczatować trochę i już. Ale możliwe, że mieszka gdzie indziej i był tam przypadkiem tylko jeden raz. Po drugie, powinno się zobaczyć, jakie ma mieszkanie, czy im tam ciasno, czy luźno, czy ktoś się ożenił, albo umarł, albo cokolwiek. Po trzecie, uważam, że warto popatrzeć, co się tam dzieje pod tymi adresami i czy on się tam plącze…
— Może sobie dorabiać — przerwał słuchający z uwagą Pawełek. — Jakieś sprzątania, remonty, noszenie ciężkich rzeczy, wyrzucanie śmieci i tak dalej. Sprzedawanie książek, na przykład. Po nieboszczyku. Ciężkie jak tysiąc piorunów.
— Możliwe. Albo jego ojciec robi nagrobki i on ma sprawdzać, czy ten nieboszczyk był bogaty. Albo jeszcze coś innego. Ja bym zaczęła od Czesia. Ilu ich tam jest, tych Wilczaków, w książce telefonicznej?
Pawełek policzył.
— Dziewięciu. I wszyscy gdzieś daleko. Ale on może nie mieć telefonu.
— No więc trzeba na niego poczekać na poczcie. Możesz zacząć od jutra…
— Odpada. Jutro ona jest czynna rano, a po południu dopiero pojutrze.
— No dobrze, więc od pojutrza — zgodziła się Janeczka z lekkim zniecierpliwieniem. — A jutro możemy iść do nieboszczyków.
— Dobra, ale do nieboszczyków trzeba na wszelki wypadek wziąć Chabra, więc nie możemy tam lecieć prosto ze szkoły.
Janeczka obejrzała się. Chaber, ich pies, spał pod drzwiami i na dźwięk swojego imienia otworzył jedno oko. Jego pani kiwnęła głową.
— Pewnie. Jeżeli mamy się czegoś dowiedzieć, bez Chabra nawet próbować nie warto. Nie wiem, czy nie powinien iść z tobą na pocztę.
— Nie, z psami nie wpuszczają. Jak tego Czesia zobaczę, już się od niego nie odczepię, a na psa mógłby zwrócić uwagę. Na pocztę pójdę sam.
— No dobrze, więc jutro… To nawet lepiej, że nie prosto ze szkoły, przynajmniej zostawimy w domu te wszystkie ciężary…

* * *

Około godziny siódmej wieczorem Janeczka przysiadła na murku odgradzającym trawnik od piaskownicy na tyłach budynków przy ulicy Żwirki i Wigury. Dotarli pod czwarty kolejny adres, a wynik penetracji równał się zeru. Mimo racjonalnego ustalenia trasy, odwiedzanie oddalonych od siebie punktów miasta trwało przeraźliwie długo i było nieopisanie męczące, szczególnie, iż w środku tych turystycznych poczynań trafili na godziny szczytu i część trasy przebyli piechotą ze względu na psa. Narażanie go na jazdę zatłoczonym autobusem było absolutnie wykluczone. W odwiedzanych planowo miejscach nie działo się kompletnie nic, drzwi do mieszkań nieżywych osób wyglądały zupełnie zwyczajnie i żadnych odkryć nie udało się dokonać. Nieco rozczarowani i odrobinę zniechęceni dotarli wreszcie tu, na Okęcie. Zadowolony był tylko Chaber, na którym spacer przez pół miasta nie zrobił żadnego wrażenia. Kręcił się i myszkował dookoła swojej pani, z zainteresowaniem obwąchując teren.
Pawełek wolnym krokiem wyszedł z budynku i zbliżył się do siostry.
— Ktoś tam jest w mieszkaniu, bo gra radio i coś słychać — zaraportował. — Z tego wynika, że nie mieszkał sam, jakaś żywa osoba została. Co teraz?
— Teraz musimy zacząć wracać, żeby zdążyć na kolację o jakiejś ludzkiej godzinie — odparła Janeczka. — Ciemno się już zrobiło. Ktoś grzebie w śmietniku.
Pawełek usiadł na murku obok niej.
— Głodny jestem potwornie. W dalszym ciągu nic z tego nie wiemy. Może powinno się dzwonić do drzwi i zaglądać do środka?
— Nie wiem. Uważam, że trzeba się zastanowić…
Przez chwilę siedzieli w milczeniu, obserwując kręcącego się wokół psa. Słońce zaszło już dawno, mrok zapadł, w oknach paliły się światła. Chaber to pojawiał się w jaśniejszych miejscach, to znikał w cieniu. Ludzie przechodzili dość rzadko, chwile największego ruchu już minęły.
Pawełek nagle jakby się przecknął.
— Co mówiłaś? — spytał z lekką niechęcią. — W jakim śmietniku?
Janeczka gestem brody wskazała obrośniętą dzikim winem ażurową ściankę, odgradzającą pojemniki ze śmieciami.
— W tamtym, tam. Przyszedł z ulicy i nic nie niósł. Wlazł do środka i grzebie.
— Obszarpany?
— Właśnie nie. Całkiem normalnie wyglądał. I nie pijak. Pawełek poczuł cień zainteresowania.
— Okropnie to wszystko męczące! — westchnął, nie odrywając oczu od ukrytego w zieleni śmietnika. — Czy oni nie mogliby poumierać w jednej okolicy? A nie tak, w Śródmieściu, na Żoliborzu, na Mokotowie, na Okęciu… Dobrze chociaż, że nie na Pradze.
Ze śmietnika, przez ażurową ściankę i osłonę z dzikiego wina przebłyskiwało światło.
— Ma latarkę — zauważyła Janeczka.
W Pawełku nieznacznie drgnęła chęć sprawdzenia, czego ten tam jakiś z latarką szuka w śmietniku. Zmęczenie hamowało rozrost chęci. Światełko za ażurową ścianką zgasło, zza zieleni wyszedł jakiś człowiek i skierował się ku ulicy. Padł na niego blask z parterowego okna. Pawełek poderwał się na równe nogi.
— Ty, to on! — syknął zduszonym głosem.
— Jaki on?
— Czesio!
— Achchch…!
W jednym mgnieniu oka na Janeczkę spłynęło olśnienie. Zerwała się również.
— Chaber, tu…! To Czesio, piesku… Idziemy za nim! Chaber, to jest Czesio, szukaj Czesia! Pilnuj Czesia! Pawełek miotnął się w stronę ulicy i z powrotem.
— Czekaj, ten śmietnik…!
— Śmietnik na nic, tam ciemno. Nie mamy latarki.
— Mam zapałki!
— Czesio ważniejszy!
— Chaber…
— Przecież sam z nim nie pojedzie! Miasto śmierdzi!
— Do licha…! No nic, jeszcze tu wrócimy…
Rozumieli się doskonale. Należało równocześnie śledzić Czesia i sprawdzić, co robił w śmietniku, jedno przeszkadzało drugiemu. Chaber jak zwykle, zareagował bezbłędnie, na pierwszy rozkaz Janeczki poszedł za Czesiem, obwąchał ślady jego butów, zbliżył się, powęszył tuż za nim i obejrzał się na panią. Wiadomo było, że już go nie zgubi, chyba że Czesio wsiądzie do jakiegoś pojazdu. Na to nawet pies nie mógł nic poradzić, trzeba go było wspomóc. Pawełek wahał się jeszcze przez sekundę.
— Leć za nim, a ja tu spojrzę. Zaraz was dogonię…
Janeczka ruszyła za psem. Chaber, przyzwyczajony do tego rodzaju polowania, przestał się oglądać, lekkim truchtem dążył za Czesiem. Czesio opuścił zaplecze budynków i poszedł w kierunku Żwirki i Wigury. Zatrzymał się przed czerwonym światłem.
Zanim dotarli do przystanku autobusowego po drugiej stronie ulicy, Pawełek zdążył do nich dołączyć. Czesio zatrzymał się na przystanku, najwidoczniej zamierzał czekać na autobus. Mieli chwilę wytchnienia.
— Śmietnik jak śmietnik — powiedział Pawełek. — Pojęcia nie mam, czego mógł tam szukać…
— Ja wiem — przerwała Janeczka. — Już zgadłam, o co mu chodzi, teraz musimy sprawdzić, gdzie mieszka.
— O co?
— O rzeczy po nieboszczykach. To co ludzie wyrzucają, jak ktoś umrze. Szuka tego. Rupiecie, książki, albo coś innego, jeszcze nie wiem dokładnie… Pojedziemy za nim.
— Nie zdążymy na kolację.
— Która godzina? Dziesięć po siódmej? Zdążymy, w ostateczności dośledzimy go do połowy drogi. Półgłówek, nie mógł się pokazać trochę wcześniej?!
Kolacja w domu państwa Chabrowiczów była jedynym posiłkiem, na który należało zdążyć koniecznie. Śniadanie jadło się w pośpiechu, obiad wypadał każdemu o innej porze, a czasem także w różnych miejscach, kolacja natomiast była ustabilizowana i matka stanowczo życzyła sobie widywać przy niej swoje dzieci. Spóźnienie się bez istotnego powodu i bez uprzedniego zawiadomienia nie wchodziło w rachubę.
Czesio wsiadł do autobusu 172, rodzeństwo wsiadło za nim. Autobus był doskonały, dojeżdżali nim w pobliże domu, ale nie wiadomo było, jakie są zamiary przeciwnika. W napięciu czekali, co zrobi.
Czesio wysiadł na Odyńca. Wysiedli również. Czesio skręcił w jedną z małych, bocznych uliczek, a zaraz potem w drugą.
— Byliśmy tutaj — zauważył Pawełek. — To jest ten pierwszy nieboszczyk.
— Głowę daję, że pójdzie grzebać w śmietniku — odparła półgłosem Janeczka.
Czesio nie zawiódł jej oczekiwań. Ukryci w możliwie najciemniejszym miejscu, przytrzymując przy sobie psa, przyglądali się, jak wśród zasobników ze śmieciami błyskało światło latarki. Czesio spenetrował śmietnik porządnie i rzetelnie, po czym wrócił na Odyńca i znów zatrzymał się na przystanku.
— Rany, do domu mamy stąd pięć minut! — westchnął Pawełek z rozgoryczeniem.
— Przynajmniej zobaczymy, gdzie wysiądzie — pocieszyła go Janeczka.
Kolejnym autobusem 172 Czesio dojechał aż do Sobieskiego, wysiadł i wolnym krokiem udał się w stronę zamkniętej poczty. Gdyby szedł szybciej, niewątpliwie udaliby się za nim, ale wlókł się tak niemrawo, że do żadnego celu nie miał prawa dotrzeć wcześniej niż za pół godziny. Porzucili go zatem i przybyli do domu punktualnie.
— Więc chyba mieszka gdzieś tam w okolicy — zawyrokował Pawełek. — Możliwe, że jutro pójdzie na pocztę i wtedy go dopadnę. Poza tym mój kumpel też tam mieszka i może go zna przypadkiem. Dużo nie wiemy, ale zawsze coś.
— Przeciwnie, wiemy bardzo dużo — skorygowała Janeczka. — I dopiero teraz naprawdę zaczynani być ciekawa. Muszę wiedzieć, czego on szuka po tych śmietnikach, wszędzie tam, gdzie ktoś umarł, i rób sobie, co chcesz, aleja pęknę, jeżeli tego nie odkryję!
— W porządku, mogę też pęknąć — zgodził się od razu Pawełek. — Lekcje będę odrabiał w szkole, bo potem mi nie starczy czasu. I zaraz rano kupuję Życie Warszawy…

* * *

Tłok na poczcie pozwalał spędzić tam dowolną ilość godzin bez zwracania na siebie czyjejkolwiek uwagi. Czesio pojawił się o piątej po południu, akurat kiedy Janeczka i Pawełek rozważali sprawę podzielenia się obowiązkami, żeby nie marnować czasu podwójnie. Spędził nad książką telefoniczną mniej więcej piętnaście minut i wyszedł.
— Co jest? — zaniepokoił się Pawełek. — Gdzie go znowu niesie? Przecież mieszka gdzieś tutaj?
— Jeżeli wsiądzie do autobusu, nie wiem co zrobić powiedziała Janeczka z troską. — Dla Chabra jest jeszcze za duży tłok.
— Pojadę za nim sam, a ty tu zaczekasz. On może wrócić, a jakbym go zgubił, albo co, to też wrócę.
— Ale tylko do wpół do ósmej. Potem jadę do domu…
Czesio zrobił im głupi dowcip, wsiadł do autobusu 193, Pawełek wsiadł za nim i obaj zniknęli Janeczce z oczu. Westchnęła ciężko i zastanowiła się, jak spędzić ten cały, nie wiadomo jak długi okres oczekiwania, żeby nie było to takie zupełnie beznadziejne marnotrawstwo. Nie miała nic do załatwienia w tej okolicy, nie mieszkał tu nikt znajomy, nikt także ostatnio nie umarł. Nie mogła oddalać się zbytnio, żeby nie przeoczyć powrotu Czesia i Pawełka. Jedynym miejscem, jakie ewentualnie mogłaby odwiedzić, był sklep papierniczy na rogu Sieleckiej i Nowotarskiej, droga do niego nie zajęłaby więcej niż dziesięć minut. Powoli ruszyła w tamtym kierunku, na skróty, przez zieleńce pomiędzy domami.
Śmietniki ciągnęły jej wzrok jak magnes. Nie zależało jej tak bardzo na tym papierniczym sklepie, nie śpieszyła się do niego, skrupulatnie zatem oglądała napotykane po drodze betonowe lub ceglane budyneczki z zasobnikami. Widok wnętrza nie był pociągający, a woń każdego zdecydowanie odrzucała. Nikłą pociechę stanowił Chaber, węszący w nich gorliwie i z wyraźnym upodobaniem i Janeczka pomyślała filozoficznie, że niech przynajmniej pies ma jakąś przyjemność.
Była już blisko Sieleckiej, kiedy minęła ją idąca szybszym krokiem pani. Pani wyszła, z któregoś z sąsiednich domów i zmierzała ku śmietnikowi, niosąc ogromny i skomplikowany bagaż. Na ramieniu miała zawieszoną dużą, skórzaną torebkę, w rękach trzymała kilka toreb foliowych i naręcz łachmanów, a pod pachą ściskała coś, co wyglądało jak wielkie, płaskie pudło. Zatrzymała się na progu śmietnika i zawahała. Widać było, że przynajmniej połowę tych wszystkich rzeczy zamierza wyrzucić, ale nie wie jak to zrobić, bo ręce ma kompletnie unieruchomione. Spróbowała wepchnąć jedną torbę do najbliższego zasobnika, potrącony zasobnik zamknął się z głośnym szczęknięciem, uczyniła wysiłek, żeby go otworzyć i płaskie pudło wypadło jej spod pachy. Bezradnie spojrzała pod nogi, obejrzała się i jej wzrok padł na Janeczkę.
— Dziewczynko — powiedziała żałośnie. — Przepraszam cię, czy mogłabyś mi pomóc?
Janeczka była już blisko. Doskonale odgadła, że pani nie da sobie rady, jeżeli nie zdecyduje się wyrzucić wszystkiego z własną torebką włącznie. Torebka na długim pasku osunęła jej się z ramienia i balansując na łokciu, przeszkadzała jeszcze bardziej. Janeczka podbiegła i otworzyła zasobnik.
— Proszę bardzo — zgodziła się uczynnię. — Które… ? Pani usiłowała wypuścić z dłoni właściwą torbę, nie gubiąc pozostałych.
— Nie, weź najpierw to… Tak, teraz zamieńmy… Czekaj, teraz tylko to mi potrzymaj…
— To przecież szkło — zwróciła uwagę Janeczka. — Nie wyrzuca pani?
— Nie, to butelki po śmietanie, idę z tym do sklepu. Chyba wzięłam za dużo na raz… No, wreszcie!
Cofnęła się i wlazła na swoje pudło. Janeczka spojrzała w dół.
Nie było to pudło, tylko zwłoki bardzo starej, niezbyt dużej, tekturowej walizki. Jednego zamka nie miała wcale, drugi puścił przy upadku i wieko odskoczyło. Ze środka wysypał się olbrzymi stos listów.
— To przecież listy! — zdumiała się Janeczka — Pani to wyrzuca?
— Tak, to nie moje. Zostały po osobie, która już dawno nie żyje. Właściwie powinnam je spalić, ale nie mam jak. Nie spalę ich przecież na gazowej kuchence! Mam nadzieję, że śmieciarze je zniszczą.
— Ale one mają znaczki…!
— Znaczki ? Nawet nie zauważyłam… A co? Ty się interesujesz znaczkami?
— Tak — powiedziała Janeczka zdecydowanie. — I mój brat też.
Pani wzruszyła ramionami, jakoś niepewnie i bezradnie.
— Możesz je sobie zabrać, jeśli chcesz. To w ogóle trzeba usunąć, nie może zostać takie rozwalone…
— Ja to zrobię — zaofiarowała się Janeczka pośpiesznie. — Posprzątam tutaj, niech pani sobie nie zawraca tym głowy. Zrobię to bardzo porządnie.
Pani ucieszyła się wyraźnie, chociaż ciągle była niepewna i zakłopotana.
— Będę ci bardzo wdzięczna. Przykro mi, że narobiłam takiego bałaganu. Porządkuję mieszkanie po mojej ciotce i dobija mnie wyrzucanie śmieci, trzecie piętro…! Znoszę je tak po kawałku… Ale wiesz… Nie chciałabym, żeby te listy ktoś czytał…
— Nikt ich nie będzie czytał. Nie obchodzą nas listy, tylko znaczki. A jeżeli pani sobie życzy, mogę je osobiście spalić w naszym ogrodzie, albo w naszym piecu od centralnego ogrzewania. Mamy taki piec.
— Naprawdę…? Tak, chciałabym. Obiecujesz mi to?
— Obiecuję uroczyście…
Pani wreszcie sobie poszła. Janeczka popatrzyła za nią i pokręciła głową. Z tak skomplikowanym charakterem i umysłowością jeszcze się nie zetknęła. Głupota straszna, skoro wyrzuciła znaczki. Wyraźna inteligencja i rozum, skoro od razu pojęła, że można wierzyć Janeczce. Szlachetność i przyzwoitość, owszem, domagała się przecież dyskrecji…
Lekkomyślność potworna, zostawić tę całą korespondencję na pastwę losu…
Nie precyzując już dalej cech osobowości pani, Janeczka spojrzała pod nogi. Szczątki tekturowej walizki można było jakoś złożyć, ale zamek przepadł. Należałoby związać to sznurkiem. Nie miała sznurka, natomiast miała smycz. Jeżdżąc z Chabrem po mieście, zawsze nosiła ze sobą smycz, nie po to oczywiście, żeby na niej prowadzić psa, samo przypuszczenie, że mógłby być prowadzony na smyczy, stanowiło dla niego afront i obelgę, ale na wszelki wypadek, w razie gdyby się ktoś przyczepił. Do obwiązania walizki smycz nadawała się doskonale.
Przemagając lekki wstręt, Janeczka przyklękła, zgarnęła rozsypany stos i wepchnęła pod uchylone wieko. Zmieścił się z trudem. Okręciła to smyczą i uniosła w objęciach. Było ciężkie i niewygodne do niesienia. Rozstrzygnęło kwestię zajęć w tej okolicy, żadnych sklepów, żadnych spacerów, mogła tylko wrócić na pocztę i czekać na Pawełka. Usiądzie na tej walizce, a czatować będzie Chaber…
Doprowadzony przez psa Pawełek pojawił się za kwadrans siódma.
— No, wreszcie! — wykrzyknął triumfująco. — Jak zobaczyłem Chabra, wiedziałem, że jeszcze czekasz! Wiem, gdzie on mieszka! I wiem, gdzie…
— Czekaj! — Przerwała Janeczka, podnosząc się ze swojego siedziska. — Powiesz mi wszystko po drodze, a teraz potrzebny jest sznurek. Masz sznurek?
— Mam. Bo co? Co to jest?
— Nie wiem. Może skarby, a może śmieci. Listy ze znaczkami.
— Co?
— Listy ze znaczkami, mówię przecież. Jedna facetka wyrzuciła, a ja zabrałam.
— Jak to? Cała walizka…?!
— No właśnie. Trzeba to zawieźć do domu, a ona się rozlatuje. Obwiązałam smyczą, spróbuj jeszcze sznurkiem.
Zdumiony i zaskoczony Pawełek wygrzebał z kieszeni zwój sznura. Trochę go było za mało, żeby rozpadającą się walizkę przekształcić w pakunek łatwy do niesienia. Można ją było transportować tylko w dwie osoby, niosąc poziomo. Przez chwilę rozważali możliwość jazdy taksówką.
— Drogo — zauważył ostrzegawczo Pawełek.
— Dziadek by zapłacił — odparła trochę niepewnie Janeczka.
Dziadek zapłaciłby niewątpliwie z wielką radością. Dziadek zbierał znaczki przez całe życie, był ekspertem filatelistycznym, zaraził tym szlachetnym maniactwem najpierw Rafała, a potem ich obydwoje. Szacunek dla znaczków i wiedzę o nich mieli wpojone bez mała od urodzenia, a zbierać dla siebie zaczęli w ubiegłym roku. Dla walizki pełnej kopert dziadek zapłaciłby chętnie nawet za dwie taksówki, ale w jakiś niejasny sposób wydawało im się, że wówczas powinno się oddać mu to do przeglądania. Tymczasem chcieli sami. Było to coś odkrywczego, jakby penetracja terenów, na których jeszcze nie stanęła ludzka stopa. Oczywiście pokazaliby to potem i dziadkowi, i Rafałowi, ale najpierw chcieli sami… Zrezygnowali z taksówki.
— No więc dobrze mówiłem, on mieszka tam, na Sieleckiej — zaczął Pawełek już w autobusie, kiedy udało im się wsiąść w 172 razem z niewygodnym bagażem i psem. — Akurat niedaleko Stefka…
— Jakiego Stefka? — przerwała Janeczka, opierając na brzuchu swoją połowę ciężaru.
— Mojego kumpla. I jego starszy brat chodzi razem z tym Czesiem do szkoły, do jednej klasy. Jutro dowiem się o nim wszystkiego.
— A po co pojechał na miasto?
— No właśnie chcę to powiedzieć. Pojechał w Aleję Wyzwolenia do jakiegoś typa, nazywa się Zenobi Fajksat…
— Jak?!
— Fajksat. Jak Boga kocham, sprawdziłem na liście lokatorów. Prosto z poczty do tego Fajksata i siedział tam cały czas. A od Fajksata wrócił tutaj, nigdzie po drodze nie wstępował.
— I nie wiesz, co robili?
— Nie mam pojęcia. Prawdę mówiąc, próbowałem podsłuchiwać pod drzwiami, ale tamte domy budowali jakoś przesadnie porządnie albo co, bo nic nie słychać. Tylko, jak już wychodził i ten Fajksat zamykał za nim drzwi, usłyszałem jak powiedział do niego: „pamiętaj o Bonifacym!” A Czesio powiedział: „dobra, pamiętam”. I tyle. Nic więcej.
— Przepchnijmy się do drzwi, bo będziemy wysiadać — powiedziała Janeczka. — Jeszcze jakiś Bonifacy do tego
wszystkiego… No nic, będziemy go dalej pilnować. A tych listów z walizki mamy nie czytać, tylko spalić, obiecałam jej uroczyście, więc nie wygłup się przypadkiem…

* * *

Mieszkanie kumpla na Sieleckiej było w najwyższym stopniu atrakcyjne. Składały się na nie teoretycznie cztery pokoje, w praktyce było to trzy i pół. Trzy pokoje miały rozmiary mniej więcej przystosowane do gabarytów istoty ludzkiej, czwarty należący do Stefka, swobodnie zmieściłby się w przedziale kolejowym. Ustawione w nim trzy meble, łóżko, stolik i krzesło, powodowały, że jedna osoba mogła się na przykład rozebrać i ubrać, z tym, że ostrożnymi i ograniczonymi ruchami. Na krześle jednakże można było usiąść tylko przełażąc górą przez oparcie, albo też metodą wyciągnięcia go do przedpokoju i przywleczenia potem za sobą. Pozostały po usunięciu krzesła kawałek podłogi wystarczał do indywidualnych ćwiczeń gimnastycznych, absolutnie i bez reszty parterowych.
Pawełek spędził tam całe popołudnie, aż do wieczora. Połowę tego czasu zajęły wysiłki z hantlami, połowę drugiej połowy odrobina niezbędnego odpoczynku, resztę zaś pogawędka ze starszym bratem, który wreszcie wrócił do domu. Pogawędka stanowiła ukoronowanie cudownego wieczoru, aczkolwiek nabrała rumieńców dopiero, kiedy poruszono temat wielkich namiętności.
— Rozumiesz, on, ten Zbinio, brat Stefka, on ma na imię Zbyszek, ale nazywają go Zbinio, więc on zbiera breloczki — z zapałem opowiadał Pawełek siostrze już po kolacji. — Słuchaj, nie wyobrażasz sobie, jaką on ma kolekcję! To jest po prostu coś niemożliwego! Jeden ma od więźnia ze Związku Radzieckiego, oni tam podobno robią to ręcznie, fucha taka, sprzedają za różne rzeczy, jeden bułgarski, latarnia ze światełkiem w środku, wszystkie możliwe reklamówki, wiesz, od firm samochodowych i tych od benzyny, takie z latarkami, takie piszczące, na baterie, z różnych krajów, no mówię ci, rakieta! Tydzień można oglądać! Trzęsie się o to jak o śmierdzące jajka, do ręki brać nie pozwala, kota ma kompletnego, co ja mówię, stado kotów! I tak naprawdę zgodził się ze mną gadać dopiero, jak mu obiecałem algierski. Algierskiego nie ma. Niech teraz ojciec robi co chce, ale musi nam przysłać!
Słuchająca uważnie Janeczka kiwnęła głową.
— Trzeba mu napisać, żeby przysłał co najmniej dwa.
— A pewnie. Dwa albo trzy. Co prawda, nie wiem skąd weźmie, bo jakoś breloczki mi tam w oko nie wpadły, ale nie uwierzę, że nie mają!
— Mają — zapewniła Janeczka. — Widziałam na własne oczy.
— Gdzie?
— W tym kabylskim sklepie w Oranie, tam gdzie matka miała zrujnować ojca. Tam są same najdroższe rzeczy, ale na jeden breloczek może mu wystarczy pieniędzy. A na straganach, jestem pewna, też były. Może zresztą kupić cokolwiek miedzianego, przyczepić do kółka i powiedzieć, że to breloczek.
— Nawet sarni możemy przyczepić — zgodził się entuzjastycznie Pawełek. — Słusznie, pierwszorzędny pomysł, niech przyśle parę takich śmieci, żebym ja miał do tego Zbinia podejście. Chciwy strasznie…
— Ale ja też to chcę zobaczyć! — przerwała stanowczo Janeczka. — Pójdę tam z tobą, jak już będziemy mieli coś od ojca. I też jakiś przyniosę. I nie dam mu wcześniej, tylko dopiero po obejrzeniu wszystkiego.
— Może być, pójdzie na to. Ale musisz mieć coś ekstra, bo dla byle czego on ich nie pokazuje. Stefek musiał mu na klęczkach przysięgać, że ja naprawdę byłem w tej Algierii i jeszcze musiałem mu obiecać, że przyniosę do pokazania różę pustynną i tego zasuszonego skorpiona.
— Same przymusy — skrytykowała Janeczka. — Nie za dużo tego? Oprócz kolekcji, ten Zbinio nam się do czegoś przyda?
— No a jak? Co ty myślisz, że ja bym jak głupi ze skorpionem po mieście latał bez żadnego powodu? Za kretyna mnie masz? Ten Zbinio jest bezcenny!
— Bo co?
Pawełek wydał z siebie triumfujące pufnięcie i wygrzebał z kieszeni mały, niewiarygodnie wyświechtany i pognieciony notesik.
— Dobrze wiedziałem! — oznajmił dumnie. — Chodzą z Czesiem do jednej klasy i ten Zbinio wszystko o nim wie. Czekaj…
— No! — popędziła niecierpliwie Janeczka, bo Pawełek urwał, w skupieniu przeglądając notesik.
— Zaraz. Zapisałem niektóre rzeczy. No więc ten Czesio zbiera, nie uwierzysz, znaczki!
— Coś podobnego…!
— No właśnie. Dziwię się, swoją drogą, że sam nie zgadłem, widziałem go przecież w klubie filatelistycznym. Może dziadek go zna, albo Rafał… Czekaj, to nie koniec. Zbinio wie, że Czesio nie całkiem sam się tym zajmuje, tylko z kimś… Czekaj, po kolei. W ogóle wie dlatego, że daje Czesiowi znaczki, specjalnie się stara po znajomych, rodzinie i tak dalej, a Czesio mu się stara o breloczki. Nie wiadomo skąd, ale miewa takie jakieś prima super. Gadatliwy nie jest, ale czasem mu się coś wyrwie, więc Zbinio wie, że ma spółkę z jakimś facetem. Facet nazywa się… zaraz, gdzie ja to mam… No, jest. Miedzianko. Wiedziałem, że jakoś tak od żmii. Ma chody, Zbinio dokładnie nie wie jakie i gdzie, ale może na poczcie, może tam gdzie te znaczki drukują, może w Centrali Filatelistycznej, w każdym razie dopada próbnych arkuszy, błędnodruków i tak dalej…
— Dziadek powinien o nim wiedzieć!
— Może wie, sprawdzimy potem. Czekaj, to nie wszystko. Oprócz tego Czesio kombinuje z jakimś drugim, który mieszka w Alei Wyzwolenia. Zbinio nie wie, kto to jest…
— Za to my wiemy. Ten Fajksat. Miedzianko gdzie mieszka?
— Zbinio nie wie. Ale za to powiedział mi, że Czesio ciągle grzebie w nekrologach, nic innego w gazetach nie czyta, tylko nekrologi. I pilnuje spadku po nieboszczykach.
— I to coś, czego szuka w śmietnikach, to są znaczki — uzupełniła wzgardliwie Janeczka. — Liczy na to, że będą wyrzucać. Półgłówek.
— Dlaczego półgłówek? — zdziwił się Pawełek. — Przecież wyrzucają! Najlepszy dowód…
Notesikiem wskazał ulokowane na podłodze pod biurkiem szczątki walizki z listami. Janeczka wzruszyła ramionami i popukała się palcem w czoło.
— Właśnie, najlepszy dowód! Czyta nekrolog, dowiaduje się, że ktoś umarł przed chwilą i leci do śmietnika. Zaćmienie umysłowe. Ta pani powiedziała, że jej ciotka umarła już dawno, a listy wyrzuciła dopiero wczoraj. Kto robi porządki z nieboszczykiem na głowie? Zawsze najpierw jest pogrzeb, potem się zastanawiają, a jeszcze później zaczynają sprzątać. Można szukać w śmietnikach, ale przecież nie od razu!
— No fakt — przyznał Pawełek. — I rzeczywiście, szuka, grzebie, a na tę walizkę nie trafił. Ale zdaje się, że to nie o to chodzi.
— A o co?
— Zbinio mówił trochę mętnie. Możliwe, że i wiedział mętnie, bo on się tym nie interesuje, jakby chodziło o breloczki, wiedziałby lepiej. Śmietniki to on przeszukuje tak trochę na boku, a głównie nawiązuje znajomości z rodziną.
— Z jaką rodziną? Nieboszczyka?
— Właśnie. Dowiaduje się, jakoś tam, czy miał znaczki, był filatelistą, albo zostały po nim jakieś listy, albo co. To jest to, co Zbinio wie mętnie. Mnie się wydaje, że on rzeczywiście może się zgłaszać do pomocy. Do załatwiania, do ciężarów, wszystko jedno, ale dopada rodziny nieboszczyka, zanim w ogóle zaczną coś wyrzucać.
Pytająco popatrzył na siostrę. Janeczka zastanowiła się i kiwnęła głową.
— Tak. To ma sens. Może od nich odkupywać na przykład stare książki. Albo zbierać makulaturę. To znaczy udawać, że odkupuje i zbiera, a naprawdę szukać znaczków. Ale ciągle uważam, że to za wcześnie, nikt nie będzie z nim gadał jeszcze przed pogrzebem, to nawet nie wypada.
— Może być jeszcze coś — powiedział Pawełek ostrożnie. — Zbinio mówi, że ten Czesio to lepszy numer, a dla znaczków jest zdolny do wszystkiego. Nie jest wykluczone, że na przykład sprawdza, czy ten nieboszczyk nie mieszkał sam i czy dom nie został pusty. I jak pusty, to tego…
— Włamuje się?
— A dlaczego nie? Zbinio mówi, że wcale by się nie zdziwił…
— Jak sprawdza?
— Nie wiem. Dzwoni do drzwi, telefonuje, patrzy czy jest światło w oknach, czatuje czy ktoś nie wchodzi… Różnie. Może pyta sąsiadów?
— Ma telefon?
— Kto?
— Czesio.
— Nie ma.
Janeczka zdjęła łokcie z biurka Pawełka i wyprostowała się na krześle.
— W takim razie trzeba sprawdzić, czy ten Fajksat ma telefon — orzekła energicznie. — Bo jeżeli tak, to już zgaduję, po co prosto z poczty leci do niego. Skoro mają spółkę, dzwoni od Fajksata.
— Możliwe. Może nawet sam Fajksat dzwoni, w nocy, albo o świcie… Janeczka zauważyła nagle, że czegoś tu brakuje.
— No dobrze, a Bonifacy? Zbinio o nim coś wie?
— Jaki Bonifacy?
— Jak to jaki, sam mówiłeś. Fajksat kazał mu pamiętać o Bonifacym.
— A…! Nie, o żadnym Bonifacym nie było mowy. Może Miedzianko ma na imię Bonifacy? Trzeba zapytać dziadka!
— Zaraz, czekaj! Z samym Miedziankiem do dziadka nie pójdziemy!
Pawełek, który już wystartował ku drzwiom, zatrzymał się w rozpędzie.
— Bo co? — zainteresował się nieufnie.
— Bo jeżeli to jest jakaś podejrzana sprawa, dziadek nam nic nie powie. Będzie chciał nas utrzymać z daleka od zgnilizny moralnej, zapomniałeś, ile razy było o tym gadanie? Trzeba dyplomatycznie.
— Jak dyplomatycznie?
— A o, tak! — rzekła Janeczka i wskazała śmietnik pod biurkiem. — Najpierw załatwimy tę walizkę, zdaje się, że tam są nadzwyczajne rzeczy. Z tym pójdziemy do dziadka, a Miedzianko nam wyjdzie przy okazji…
Zdezelowana walizka całkowicie wypełniona była listami w kopertach. Na niektórych widniał ślad przewiązania sznurkiem, albo może wstążeczką, musiały zapewne przez całe lata stanowić paczki i rozrzucone zostały dopiero przy upychaniu do walizki. Koperty zaopatrzone były w znaczki. Pawełek wlazł pod biurko, wypchnął cały majdan na środek pokoju i sięgnął po list, leżący na wierzchu.
— Nie do uwierzenia! — wykrzyknął, wstrząśnięty. — Popatrz…!
— No więc właśnie, na to trafiłam od razu — odparła Janeczka z satysfakcją. — Nie wiem co zrobić, wycinać, czy zostawić na kopercie. Bo listy, przypominam ci, mamy uczciwie spalić.
— Listy tak, ale koperty? Palenia kopert nie obiecywałaś?
— O kopertach nie było mowy.
— Całe szczęście. No no… Pierwszy raz to widzę na zwyczajnym liście. Czekaj, skoczę do dziadka po katalog!
Odłożywszy z szacunkiem na tapczan obracaną w rękach kopertę, Pawełek wybiegł z pokoju. Janeczka sięgnęła po kopertę i przyjrzała się jej jeszcze raz ze wzruszeniem i podziwem. Znajdowały się na niej trzy znaczki z pierwszej powojennej serii, Traugutt, Kościuszko i Dąbrowski, pieczęć „list polecony” i kasownik z datą. List wysłano 9 listopada 1944 roku z Lublina do Kraśnika. Obydwoje z Pawełkiem znali te znaczki, widzieli je wielokrotnie w katalogu, oglądali w zbiorach dziadka, ale o znalezieniu ich na kopercie, na prawdziwym liście, nie śmieli nawet marzyć. Był to olbrzymi skarb.
— Dziadek mówi, że w czterdziestym czwartym roku list polecony kosztował złoty pięćdziesiąt — oznajmił Pawełek, wracając z katalogiem. — Ten tutaj przylepił złoty siedemdziesiąt pięć. Albo rozrzutnik, albo filatelista.
— Nie powiedziałeś chyba dziadkowi, że coś takiego znaleźliśmy? — zaniepokoiła się Janeczka. — Pokażemy mu to razem z Miedziankiem, nie samo!
— Nic nie powiedziałem, powiedziałem, że robimy sobie porządek. O ten czterdziesty czwarty rok tak tylko spytałem, z ciekawości. Czekaj, niech spojrzę… Ty, o rany, to potworny majątek! I ta baba to wyrzuciła…?!!!
— Gorzej, spaliłaby, gdyby miała piec.
— No to ona musi być nienormalna. Jak robimy? Wycinamy?
— Zwyczajne wycinamy, a nadzwyczajne zostawiamy z kopertą.
Siedząc na podłodze pod biurkiem Pawełka, metodycznie opróżniali walizkę. Ulokowanie jej w pokoju Pawełka, a nie Janeczki, było wynikiem głębokich przemyśleń. U Janeczki raczej panował porządek, pokój Pawełka natomiast wypełniony był tysiącem najprzedziwniejszych przedmiotów, wśród których ich matka, pani Krystyna, dawno straciła orientację. Nie mając pojęcia, jaki rupieć jest najcenniejszym skarbem jej syna, na wszelki wypadek nie wyrzucała niczego i nawet starała się tam możliwie rzadko zaglądać. U Janeczki stara walizka rzucałaby się w oczy, u Pawełka była niedostrzegalna.
Równej wspaniałości, jak ta pierwsza, na żadnej kopercie nie było, chociaż część listów pochodziła z dawniejszych czasów i znaczki z nich doskonale mogły uzupełniać zbiory. Większość stanowiła masówkę. Trochę było zagranicznych, odłożyli je na bok, z zamiarem sprawdzenia później.
— Nie będę teraz latał do dziadka po wszystkie katalogi — powiedział Pawełek stanowczo. — Zgadnie, że coś mamy, i zmarnujemy sobie tego Miedziankę.
Na samym dnie walizki znajdował się mały, stary, mocno zużyty klaserek. Na oko sądząc, nie zawierał imponujących walorów. Powtykane weń były niedbale jakieś stare zagraniczne znaczki amerykańskie, austriackie, francuskie i kilka z różnych egzotycznych krajów. Wszystkie kasowane, odklejone z listów, należało oglądać je przez lupę i zostawili to sobie również na później.
— Wyrzucić niepotrzebne listy, to jeszcze, ostatecznie, można jakoś zrozumieć — powiedział zgorszony Pawełek. — Ale wyrzucić klaser ze znaczkami, to już nie do pojęcia!
— Nawet jej pewnie do głowy nie przyszło, że to w ogóle coś jest — zaopiniowała z niesmakiem Janeczka. — Zobaczyła, że stare i obszarpane i do widzenia. Szkoda, że nie wiem, gdzie mieszka, bo może zostało jej więcej do wyrzucenia.
— W okolicy śmietnika, nie?
— Wszystkie domy tam stoją w okolicy śmietnika.
— I nawet nie wiesz, z których drzwi wyszła?
— Nie wiem, nie patrzyłam. Zobaczyłam ją dopiero, jak przeszła obok. I Chabra nie zawołałam, wcale jej nie wąchał.
— No, to już niefart! — skrzywił się z niezadowoleniem Pawełek. — Ja nie wiem, ale może warto na ten śmietnik popatrzeć codziennie…
Janeczka zmieniła pozycję, przyklękła i zaczęła zgarniać z powrotem do walizki powycinane koperty.
— To już teraz łatwo zrozumieć, dlaczego Czesio siedzi w śmietnikach — zauważyła cierpko. — Nam też niewiele brakuje, ale zdaje się, że tamtego śmietnika on prędzej dopadnie, ma go pod nosem. Zwykły cud, że to ja na tę walizkę trafiłam. Spalimy to jutro w ogrodzie, a teraz chodźmy do dziadka.
— Dobra, czekaj, weźmiemy wszystko. Tu mam jakieś pudełko… O, po butach, bardzo dobre…
— Dzieci, ja nie jestem przesadna, ale dzień pracy trwa tylko do dwudziestej drugiej — powiedziała ich matka, zaglądając przez uchylone drzwi. — Jest pięć po. Mam mówić coś więcej?
— O rany! — zdziwił się Pawełek i zaniechał wytrząsania z pudełka jakichś drobnych śmietków. — Myślałem, że najwyżej ósma!
— Nie musisz — westchnęła Janeczka, podnosząc się z podłogi. — No trudno, niech będzie. Z dziadkiem załatwimy jutro…

* * *

Dziadek z babcią mieszkali w dwóch pokojach na piętrze. W jednym pokoju babcia siedziała przed telewizorem, w drugim dziadek zajmował się tym, czym powinien, mianowicie znaczkami. Na widok wnuków oderwał się od pracy.
— Dziadku, trochę tu mamy byle czego, a trochę bardzo piękne — powiedziała Janeczka tajemniczo już od drzwi. — Chcieliśmy ci to pokazać.
— I zapytać, czy to najpiękniejsze wyciąć, czy lepiej, żeby było z kopertą — dodał Pawełek, stawiając dziadkowi na stole duże pudło od butów, wypełnione znaczkami. — Wolisz oglądać najpierw gorsze, a potem lepsze, czy odwrotnie?
— Zawsze najlepsze należy zostawić na deser — odparł dziadek i sięgnął po fajkę.
W pudełku na wierzchu leżała mała kupka znaczków zagranicznych, a razem z nią zniszczony klaserek. Janeczka i Pawełek na oko ocenili to wszystko jako przeciętne. Dalej znajdowały się polskie, od najmłodszych do najstarszych, a koperta z trzema najcenniejszymi wetknięta została na samo dno. Dziadek spojrzał i odruchowo sięgnął najpierw po klaserek.
Otworzył go i skamieniał. Odłożył fajkę, znalazł lupę, popatrzył przez lupę, podniósł głowę i spojrzał na dzieci prawie ze zgrozą.
— Dzieci, na litość boską…! Przecież to gazetowy Merkury!
Janeczka i Pawełek stropili się odrobinę. Wiedzieli, co to jest gazetowy Merkury, ale oglądali go w naturze tylko raz w życiu i nie rozpoznali w klaserku. Nie przyszło im nawet do głowy, że tam mogłoby się znajdować coś takiego, okrzyk dziadka nieco ich oszołomił.
— Jak to…? — bąknął Pawełek.
Dziadek, na zmianę, to spoglądał na nich, to wpatrywał się przez lupę w znaczek. Wyglądał, jakby nie wierzył własnym oczom.
— Czy to miało być to coś gorszego? — spytał wreszcie jakimś dziwnym głosem. — Mam zrozumieć, że na końcu pokażecie mi Guyanę?
Janeczka otrząsnęła się z wrażenia i szybko pomyślała, że doskonale się składa. Zaskoczony dziadek może im wyjawić różne tajemnice, które w stanie pełnej równowagi starannie by ukrywał. Merkury, owszem jest to nadzwyczajność jeszcze większa, niż ta koperta pod spodem, ale tym zajmą się później. Teraz należy wykorzystać sytuację.
— Nie — powiedziała ze skruchą. — Myśmy nie zwrócili uwagi, że to Merkury, nie sprawdzaliśmy jeszcze w katalogu…
— A osobiście go słabo znamy — wtrącił przepraszająco
Pawełek.
— Sprawdzaliśmy tylko polskie — ciągnęła Janeczka. — Lepiej od razu zajrzyj na dno. Wszystko inne jest zwyczajne.
Dziadek przyjrzał się jej podejrzliwie, odłożył klaserek, ostrożnie wyjął znaczki z pudełka i znalazł kopertę na spodzie. Znów na chwilę znieruchomiał, obejrzał ją przez lupę i znów uniósł głowę.
— Skąd to macie? — spytał surowo.
— Znaleźliśmy — odparł bez namysłu Pawełek.
— Co to znaczy znaleźliśmy? Jak mogliście coś takiego znaleźć? Dzieci, bez żartów, to są drogie rzeczy, to się nie poniewiera po ulicy…
— Owszem, poniewiera się — przerwała stanowczo Janeczka. — Znaleźliśmy w śmietniku.
— Jak to…?!
— Tak zwyczajnie. Jedna pani to wyrzuciła. Na moich oczach.
— Przez pomyłkę…?
— Wcale nie przez pomyłkę. Nawet jej pomogłam. Od razu zobaczyłam, że wyrzuca listy ze znaczkami i zwróciłam jej uwagę. Powiedziała, że ją to nic nie obchodzi i mogę to sobie zabrać, jak chcę. W ogóle miała zamiar spalić. No więc zabrałam i jeszcze po niej posprzątałam.
— Znasz tę pani ą?
— Nie. Zupełnie obca osoba. To było przypadkiem.
Dziadek przypomniał sobie wszystkie znaczki powyrzucane, zniszczone i spalone, o jakich w ciągu całego swojego życia słyszał i wiedział, i westchnął ciężko. Wyobraził sobie, co by było, gdyby Janeczka tego nie uratowała. Do owej pani, wyrzucającej na śmietnik bezcenne skarby, poczuł zdecydowaną antypatię, nie mógł jednakże tego tak zostawić.
— Potrafiłabyś tę panią znaleźć? — spytał, wzdychając ponownie.
Janeczka zawahała się. Na upartego dałoby się tę sprawę załatwić. Na listach znajdowały się adresy, prawdopodobnie widniał tam także adres nieżyjącej ciotki, nawiązanie kontaktu z panią było możliwe, ale nie miała najmniejszej ochoty oddawać takich cudownych znaczków osobie, która je wyrzuca.
— A co? — spytała ostrożnie. — Chcesz, żeby jej to zwrócić?
— Uważam, że powinna przynajmniej wiedzieć, jaką to ma wartość. Należałoby to od niej odkupić.
— Za pół ceny — wtrącił się znów Pawełek z wielką stanowczością. — O całej mowy nie ma, nie zasługuje na to!
— No owszem — przyznał dziadek z wahaniem. — Tu masz trochę racji…
— Albo może zamienić — podsunęła Janeczka. — Możemy jej dać za to któryś ametyst.
— Ametyst! — ucieszył się Pawełek. — Pierwszorzędny pomysł! Ale nie największy, żadne takie, któryś z tych mniejszych…
Dziadek rozważył sprawę i zgodził się na ametyst. Ametysty mieli, przywieźli sobie z Algierii, należały do nich bezsprzecznie i stanowiły coś w rodzaju podarunku losu. Co prawda, losowi wydatnie pomógł Pawełek, własnoręcznie wysadzając w powietrze kamieniołom, ale to tym bardziej, napracowali się i należało się im wynagrodzenie. Mieli tego dwie garście, jedną sztukę mogli poświęcić bez wielkiego
żalu…
— Z tym, że to nie będzie takie całkiem proste — zastrzegła się Janeczka. — Musimy się postarać i proszę bardzo, możemy, ale pod warunkiem.
Załatwiwszy najważniejszą kwestię, dziadek zaczął okazywać lekkie roztargnienie. Peseta wyjął z klaserka niebieski znaczek, obejrzał go ze wszystkich stron, położył na biurku i wyciągnął austriacki katalog.
— Pod jakim warunkiem? — spytał, przewracając kartki.
— Pod warunkiem, że nam coś powiesz. Parę rzeczy… Dziadek znalazł właściwą stronę i znów sięgnął po lupę.
— Typ drugi… No? Ja słucham, słucham…
— Nie słuchać masz, tylko mówić — mruknął pod nosem
Pawełek.
— Chcemy się dowiedzieć, czy pan Miedzianko ma na imię Bonifacy — powiedziała Janeczka podstępnie.
— Bonifacy? — zdziwił się dziadek. — Skąd? Nie żaden Bonifacy, tylko Szymon.
— I czy pan Fajksat ma telefon — dodał szybko Pawełek.
— Nie wiem, czy Fajksat ma telefon, ja do niego nie dzwonię. Jeśli ma, to zastrzeżony — odparł z niechęcią dziadek i nagle oderwał się od katalogu. — Zaraz, chwileczkę… Skąd wy macie takie znajomości? Co to ma znaczyć?
— Wcale nie mamy żadnych znajomości… — zaczął z urazą Pawełek, ale Janeczka mu przerwała.
— Dziadku, dlaczego typ drugi? Powiedziałeś, że typ drugi?
Dziadek natychmiast zapomniał o znajomościach.
— Dlatego, że ma taki napis… Popatrz sama przez lupę. Typ pierwszy w napisie ZEITUNG ma skrzywione I, typ drugi ma proste.
— Tak. Rzeczywiście. Widzę. Niebieski, zero sześćdziesiąt kr. Korony?
— Korony, oczywiście. To znaczy sześćdziesiąt grajcarów.
Pawełek doskonale rozumiał, jaką politykę uprawia jego siostra.
— Zapomniałem, dlaczego ich jest tak mało — powiedział z zakłopotaniem. — Bo w ogóle, to zdaje się, że były pospolite?
— Ponieważ zaklejano nimi opaski na gazety — wyjaśnił dziadek. — Jak sama nazwa wskazuje, były to znaczki specjalne do wysyłania gazet. Żeby rozłożyć gazetę, rozdzierano opaskę, a najłatwiej się rozdzierała akurat na znaczku. Zbieractwo nie było jeszcze wtedy zbyt rozpowszechnione, nikt się nie przejmował zużytym znaczkiem. Jeżeli jakieś ocalały, to tylko dlatego, że nikt nie czytał tej gazety, zostawała złożona tak jak przyszła z poczty, albo przypadkiem opaska rozdarła się inaczej. Wyjątkowo mogło się zdarzyć, że ktoś ostrożnie zdjął tę opaskę z adresem i zadbał o znaczek, i z pewnością były takie wypadki, skoro w ogóle jakieś znaczki zachowały się do tej pory. Przy otwieraniu listu znaczek łatwo może zostać ominięty i nie uszkodzony, przy rozszarpywaniu opaski musi się zniszczyć i w ten sposób większość z nich przepadła.
— Ten jest w porządku — oceniła Janeczka, oglądając znaczek przez lupę.
Pawełek odebrał jej lupę i przyjrzał się napisowi z prostym I.
— Tak — przyświadczył dziadek. — Ten akurat został bardzo starannie odklejony, nie ma żadnych uszkodzeń. Piękny egzemplarz! Sprawdzę go później dokładnie…
— Dlaczego pan Miedzianko to jest nieodpowiednia znajomość? — spytała Janeczka z grzecznym zainteresowaniem.
— Miedzianko to jest hochsztapler — odparł dziadek gniewnie. — Nie ma afery, w którą by nie był wplątany, przeważnie sam je powoduje! Uczestniczy… Zaraz, a skąd w ogóle o nim wiecie?
— Dziadku, a czyste? — zaciekawił się z naciskiem Pawełek. — Tych czystych dużo zostało?
Dziadek znów z łatwością dał się zepchnąć z tematu.
— Prawie dwa razy mniej niż używanych. Ale znane są nawet całe bloki, sześć sztuk razem, w jednym kawałku. Z tym, że jest tego niewiele, ja osobiście wiem o trzech. To już ogromny skarb.
— No dobrze, a czy pan Fajksat to też hochsztapler?
— Owszem, ale innego rodzaju. Podejrzana postać, w zasadzie zwyczajny oszust, aleja mam obawy… Dzieci, co to znaczy? Dlaczego wy mnie o tych ludzi pytacie? Co macie z nimi wspólnego?
— Nic — zapewniła Janeczka. — My chcemy wiedzieć, czy te nasze znaczki powinno się zostawić razem z kopertą, czy może lepiej wyciąć. I czy odkleić, czy zostawić razem ze stemplem?
Tym razem dziadek nie pozwolił się skołować. Odsunął fotel od biurka, żeby go nic nie rozpraszało i uważnie przyjrzał się swoim wnukom.
— Moi drodzy, ja jeszcze nie mam aż takiej sklerozy. Nie podoba mi się wasze zainteresowanie takimi ludźmi jak Miedzianko i Fajksat. Chciałbym wiedzieć, jak się z nimi zetknęliście i dlaczego. Proszę o uczciwą odpowiedź.
— Wcale się nie zetknęliśmy — odparł energicznie Pawełek. — Nie widzieliśmy ich w ogóle na oczy.
— Przecież mnie o nich pytacie!
— Toteż właśnie — wytknęła Janeczka. — Pytamy, bo nic nie wiemy. Ale słyszeliśmy o nich.
— Co i od kogo?
— Nic. Że w ogóle istnieją i podobno zajmują się znaczkami. Każdy oddzielnie.
— To znaczy, nie wiemy, czy zajmują się oddzielnie, tylko słyszeliśmy oddzielnie — uściślił Pawełek.
— I będzie dobrze, jeżeli na tym poprzestaniecie…
— Dlaczego? — oburzyła się Janeczka. — Jeśli jest coś podejrzanego, my to chcemy zbadać. Możliwe, że wykryjemy jakąś tajemnicę i będzie z tego pożytek. Ze wszystkich naszych odkryć zawsze jest pożytek i bardzo dobrze wiesz, że nam na to pozwalają!
— Wasi rodzice… – zaczął dziadek dość gwałtownie.
— Nie będziesz przecież szkalował rodziców w obliczu ich własnych dzieci! — przerwał Pawełek ze zgorszeniem i naganą. — To jest niepedagogicznie.
Dziadka omal nie zatchnęło. Zreflektował się.
— Chciałem powiedzieć, że wasi rodzice… To jest… Podziwiam ich lekkomy… to znaczy, chciałem powiedzieć, ich odwagę…
— Dziadku, my się na nic nie narażamy — zakomunikowała dobitnie Janeczka. — Obiecaliśmy im uroczyście, że się na nic nie będziemy narażać i dotrzymujemy obietnicy. Już mamy wprawę.
— I w ogóle nie uważasz chyba, że jesteśmy niedorozwinięci — wytknął z wielką urazą Pawełek. — Już nie mówię, że przecież ten Miedzianko nie czai się na schodach z siekierką, nie?
— A nawet gdyby, to niech się czai do skończenia świata — dołożyła Janeczka. — Nas to nic nie obchodzi, my rozwiązujemy tajemnice za pomocą dedukcji.
Dziadek nieco ochłonął. Odrobinę przesunął fotel w stronę biurka.
— Za pomocą dedukcji, mówicie… No cóż, to byłoby nie najgorzej… Ale to są na ogół sprawy dość nieprzyjemne, powiedziałbym nawet obrzydliwe…
— Młodzież powinna być od dzieciństwa przystosowywana do rzeczywistości — ogłosił Pawełek w przestrzeń.
— No dobrze… Może i macie trochę racji… Ale nie mówcie babci!
— No coś ty?!
Dziadek nad ogromną popielniczką wytrząsnął popiół z fajki i zaczął napychać ją na nowo.
— To są dwie różne sprawy — rzekł po chwili milczenia, wciąż jeszcze z lekkim oporem. — Sami rozumiecie, że w każdym zawodzie i w każdej dziedzinie może się przytrafić jakaś parszywa owca. Filatelistyka nie stanowi wyjątku. Miedzianko prawdopodobnie ma jakiś kontakt z drukarnią i zdarza się, że ktoś dla niego wynosi błędnie wydrukowane arkusze, które powinno się zniszczyć. Nie robi tego jawnie, szczegóły nie są mi znane, ktoś inny się tym zajmuje i niczego mu, jak dotąd, nie udowodniono, ale co się wie, to się wie. Istnieje przypuszczenie, że brał udział w kilku fałszerstwach. W dodatku ktoś fałszuje pieczątki ekspertów i podejrzewam, że Miedzianko ma z nim kontakt. Orientujecie się chyba, że rzadki błędnodruk z pieczątką eksperta jest inaczej traktowany i ma większą wartość… Nie mam pojęcia, kto to robi. Bardzo to wszystko mgliste i niepewne, ale że on nie jest w porządku, nikt nie ma wątpliwości. To jedna sprawa. Natomiast Fajksat…
Dziadek przerwał na chwilę i zaczął zapalać fajkę. Janeczka przysunęła sobie krzesło i usiadła obok biurka, z brodą opartą na zwiniętych pięściach. Pawełek wcisnął się w kąt pomiędzy regałami i przysiadł na małych, przenośnych schodkach. Dziadek zgasił zapałkę i pyknął fajką.
— Natomiast Fajksat — podjął — to jest zupełnie co innego. Fajksat niepokoi mnie osobiście.
Zdziwili się obydwoje. Pawełek wysunął trochę schodki z kąta.
— Bo co? — spytał z zainteresowaniem.
— Muszę chyba zacząć od początku — westchnął dziadek. — Jeżeli chcecie posłuchać…
— No pewnie, że chcemy! — wykrzyknęła Janeczka, podrywając głowę.
Pawełek aż prychnął.
— W ogóle stąd nie wyjdziemy, dopóki nie opowiesz — zapewnił niezłomnie.
Dziadek całkowicie już wrócił z fotelem na poprzednie miejsce i wsparł się łokciem o blat biurka. W drugiej ręce trzymał fajkę.
— Byłem bardzo młodym chłopcem, kiedy znałem pewnego pana, filatelistę — zaczął, zamyślając się. — Było to jeszcze przed wojną. Dziadek tego pana pracował na poczcie akurat w okresie, kiedy pojawiły się pierwsze polskie znaczki, to znaczy pomiędzy rokiem 1860 a 1865. Znaczki Królestwa Polskiego. Zainteresował się tym pierwszym polskim znaczkiem i zgromadził sobie jego wszystkie odmiany, oczywiście czyste, kupowane bezpośrednio na poczcie, gdzie przecież pracował i gdzie miał do dyspozycji wszystkie przychodzące arkusze. Przeglądał je, wyławiał wszelkie niedokładności, odmiany koloru i tak dalej i cały swój zbiór przekazał wnukowi, to znaczy temu panu.
— A ojciec tego pana co? — przerwała z zaciekawieniem Janeczka.
— Ten pan miał na imię Franciszek i nazywajmy go tak, żeby nam się nie myliło. Ojciec pana Franciszka już nie żył w owym czasie, umarł wcześniej niż dziadek, znaczkami się nie interesował. Natomiast pan Franciszek owszem. Zaraz po pierwszej wojnie światowej również zaczął pracować na poczcie, był tam niejako następcą swojego dziadka i oczywiście również kolekcjonował znaczki, z tym, że już w znacznie szerszym zakresie. Ten pierwszy zbiór uzupełnił znaczkami stemplowanymi, próbując stworzyć dwie identyczne kolekcje, jedną czystą, a drugą kasowaną. Udało mu się to prawie całkowicie. Ponadto zdobył także inne znaczki, w tym nasze osławione dziesięć koron z zaboru austriackiego. Przestemplowane na „Poczta Polska”. Tego znaczka opłaty ocalało około osiemdziesięciu sztuk, natomiast tego samego wzoru znaczka dopłaty pozostało, o ile wiem, zaledwie piętnaście…
— Piętnaście sztuk na całym świecie? — spytała Janeczka z niedowierzaniem.
— Piętnaście sztuk na całym świecie — potwierdził dziadek. — Pan Franciszek to miał, czyste i kasowane, widziałem na własne oczy.
— I co? — spytał z przejęciem Pawełek, bo dziadek umilkł, znów kilkakrotnie ciężko wzdychając.
— I tu powoli dochodzę do moich obecnych zmartwień. Kiedy w czasie powstania dom pana Franciszka się zawalił, jego w tym domu nie było. Leżał w szpitalu. Szpital się również zawalił, ale pan Franciszek się uratował, dotarł do swojej rodziny i umarł dopiero w trzy lata później, to znaczy już po wojnie. Widziałem się z nim krótko przed jego śmiercią. Jak wiecie, mnie przez całą wojnę też nie było, w trzydziestym dziewiątym roku wyjechałem sobie na wakacje i już nie zdołałem wrócić. Wróciłem dopiero po wojnie, odnalazłem pana Franciszka i dowiedziałem się od niego, że przed pójściem do szpitala próbował zabezpieczyć swoje zbiory. Mianowicie powkładał wszystko do żelaznych pudeł, oczywiście odpowiednio opakowane i zamierzał te pudła zakopać w piwnicy. Zwlekał z tym, bo się źle czuł i w rezultacie nie zdążył. Poszedł do szpitala, a w domu została jego żona, która zginęła w czasie powstania. Proponowała przedtem, że może ona zakopie pudła, znała jego zamiary, ale nie wiadomo, zakopała, czy nie, żywej pan Franciszek już jej nie widział. Dom się zawalił niecałkowicie. W tej części, gdzie mieszkał pan Franciszek, zawaliły się tylko dwa górne piętra, czwarte i trzecie, on mieszkał na czwartym. Reszta się paliła. Razem wziąwszy, było to jedno gruzowisko.
Dziadek umilkł i znów zaczął opróżniać fajkę. Pawełek podsunął schodki bliżej biurka.
— I gdzie to twoje obecne zmartwienie? — spytał niecierpliwie.
Dziadek westchnął znowu.
— Właśnie do niego dochodzę. Otóż w tym wszystkim wcale nie jest pewne, że jego znaczki przepadły. Przeciwnie, jestem przekonany… Ale zaraz do tego wrócę. A zatem, mogły zostać zakopane w piwnicy i wówczas nic by się im nie stało. Mogły także znaleźć się w tych żelaznych pudłach pod gruzami, na przykład na poziomie drugiego piętra, albo na podwórzu, gdzie wielka część domu runęła. Wówczas również mogły ocaleć nawet w czasie pożaru, bo paliło się tylko to co było na wierzchu, a nie to co pod spodem, później już ta ruina nie była specjalnie podpalana. Równie dobrze pudła się mogły rozlecieć, albo znaleźć akurat w ogniu, wówczas oczywiście zawartość by się zwęgliła. Pan Franciszek powiedział mi o tym po to, żebym spróbował poszukać. Wiedział, że jest ciężko chory, przeczuwał, że umrze, więc scedował to na mnie. Ja już byłem wtedy poważnym zbieraczem, wiadomo było, że tego nie zmarnuję, zostałem niejako strażnikiem tego filatelistycznego skarbu. Oczywiście rozpocząłem starania, ale w momencie kiedy znalazłem się w tym budynku, on już zaczynał być odgruzowywany i porządkowany. Sam go odgruzowywałem. Rozmawiałem z ludźmi, pojawiły się tam jakieś plotki, że podobno ktoś znalazł żelazną szkatułkę, ktoś inny specjalnie szukał, bo wiedział, że w tym domu mieszkał filatelista i odnalazł jakieś ocalałe zbiory. Byłem przekonany, że to właśnie te i z kolei zacząłem szukać owego kogoś. Parę lat to trwało. Nie będę wam tu opisywał wszystkich kolejnych perypetii, ale teraz już nie mam wątpliwości, że ktoś taki istniał, a może do dziś istnieje. Przez trzecie i czwarte osoby dowiedziałem się, że widziano bardzo charakterystyczne zestawienia… A, właśnie, zapomniałem wam powiedzieć, że pan Franciszek miał także Merkurego w specyficznej postaci, mianowicie czyste czworobloki wszelkich wartości i odmian, to znaczy po cztery znaczki razem. Kasowane również miał wszystkie, ale pojedynczo. No i ktoś widział Merkurego, te czwórki, a równocześnie pełny komplet austriackich przedruków razem z dziesięciokoronówką. O pierwszym polskim znaczku również wspomniał, więc z pewnością to było to. Oczywiście pan Franciszek miał więcej znaczków, pamiętam doskonale, bo wspólnie robiliśmy spis, odtwarzając je już po wojnie…
— Pokażesz nam ten spis? — przerwała chciwie Janeczka.
— Pokażę, oczywiście. Rafał też go ode mnie dostał. Czekajcie, na czym stanąłem…?
— Na tym kimś, kto to widział przez trzecie i czwarte osoby — podpowiedział Pawełek.
— A, właśnie! Otóż upewniłem się ostatecznie, że to było to, kiedy dostałem list od człowieka, który drobną cząstkę kolekcji odkupił od owego pierwszego znalazcy. Nie napisał, kto to był, poinformował mnie tylko, że znaleziono te znaczki w gruzach przy ulicy Chmielnej pomiędzy domami numer 104 i 108. Pan Franciszek mieszkał przy Chmielnej 106.
— Ach…! — wyrwało się Janeczce.
— No właśnie, sami widzicie. Zbiory pana Franciszka. Nadawca listu miał więc część kolekcji i zostało mu to ukradzione przez jakiegoś krewniaka, siostrzeńca chyba, czy coś w tym rodzaju. Ze względów rodzinnych nie robił z tego sprawy, a list napisał, żebym wiedział, że kolekcja ocalała i znajduje się w rękach co najmniej dwóch osób. Usiłowałem się z tym panem skontaktować, co nie było proste, bo nie podał swego adresu i kiedy go wreszcie odnalazłem, okazało się, że umarł. Niczego się nie mogłem dowiedzieć. Po jakimś czasie dobiegły mnie sygnały, że ktoś jeszcze zajmuje się poszukiwaniami. Szuka wśród starszych osób, nie filatelistów. Filateliści znają się między sobą, wiadomo mniej więcej, kto posiada jakie zbiory. Tamta kolekcja, już nie w całości, ale może w większej części, należy zapewnię do kogoś, kto ją po prostu ma. Nie zajmuje się zbieraniem, przypuszczalnie uważa ją za jakąś lokatę kapitału. I tu dochodzę do najważniejszego…
Dziadek zamilkł na chwilę i zaczął zapalać zgasłą fajkę. Janeczka i Pawełek czekali z szalonym zainteresowaniem. Dziadek zdmuchnął zapałkę.
— Otóż okazuje się — podjął — że ktoś szuka u rozmaitych rodzin, spadkobierców, dowiaduje się, czy jakiś niedawno zmarły krewny nie miał znaczków i tak dalej. Proponuje porządkowanie i odkupywanie. No i wyszło na jaw, że tym szukającym jest Fajksat.
— Ha! — zakrzyknął gromko Pawełek. Dziadek pokiwał głową.
— Tak jest, Fajksat. W dodatku postępuje nieuczciwie i nieprzyzwoicie. Ludzie, którzy nigdy nie zajmowali się znaczkami, mają o nich dwa rodzaje pojęć. Jedno, że są to zwyczajne śmieci, nadające się wyłącznie do wyrzucenia. I drugie, że jest to jakaś potężna wartość, wprost niewyobrażalna, a szczególnie każdy starszy znaczek uważają za olbrzymi majątek. Jak sami wiecie, tak jedno jak i drugie jest bzdurą. Otóż Fajksat… przy czym nie jestem gołosłowny, co najmniej o dwóch wypadkach wiem bardzo dokładnie z pierwszej ręki… Otóż Fajksat proponuje odkupywanie tych znaczków po oszukańczo niskiej cenie. Z tymi, którzy uważają je za śmieci, nie ma problemu, każdą sumę przyjmą chętnie, uważając kupującego za zwyczajnego wariata. Z tymi, którzy widzą w nich majątek, też sobie daje radę. Wybiera kilka starych znaczków, cesarza austriackiego na przykład, albo powojennych prezydentów amerykańskich, idzie z tym swoim klientem do sklepu, tam klient dowiaduje się, że te wspaniałe walory kosztują dwa złote sztuka, rozczarowuje się gruntownie i sprzedaje Fajksatowi całą resztę za byle co. Nie jest to działalność godna pochwały.
Janeczka oderwała brodę od pięści, odwróciła głowę i spojrzała na brata. Pawełek wzajemnie popatrzył na nią. Zrozumieli już dokładnie sens poczynań Czesia.
Dziadek przystąpił do czyszczenia fajki.
— Moim osobistym zmartwieniem jest dziesięciokoronówka — oznajmił. — Znaczek dopłaty, z czarnym nadrukiem. Na odzyskanie zestawienia znaczków „Za łót” nie mam nadziei, na pewno nie stanowią już całości, bo sam kupiłem taką parkę, jeden czysty i jeden kasowany, z tej samej matrycy, z identycznymi niedokładnościami. Kupiłem od znajomego, który kupił od pośrednika, a pośrednik kłamał i kręcił. Nie umiałem dotrzeć przez niego do pierwszego posiadacza.
— Nie miałeś psa… — wyrwało się Pawełkowi ze współczuciem.
Na szczęście siedział już na swoich schodkach dostatecznie blisko, żeby Janeczka zdołała kopnąć go w kostkę. Nie należało podsuwać dziadkowi myśli, że do ich metody dedukcyjnej włączany bywa Chaber, który udziela wskazówek w bardzo urozmaiconych okolicznościach.
— Słucham? — zdziwił się dziadek. — Co mówisz?
— Nie, nic. Miałem na myśli, że nie umiałeś wywęszyć.
— Istotnie, z psem pod tym względem równać się nie mogę. Jak sami widzicie, moje zmartwienie trwa nadal. I mogę powiedzieć, że nawet się mocno pogłębiło. Ktoś ma te zbiory. Może nie ma, tylko miał. Może już umarł. Jego rodzina mogła to wyrzucić, zniszczyć, tak jak ta pani wyrzuciła Merkurego. Z dwojga złego wolałbym już chyba, żeby odnalazł to Fajksat, chociaż w takim wypadku zostałoby pewnie wywiezione za granicę…
Zmartwiony dziadek stracił umiar i zwierzał się już bez ograniczeń. Usłyszeli znacznie więcej, niż mogli się spodziewać, sami już nie byli pewni, co im się wydaje wspanialsze, uzyskane informacje czy zdobyte znaczki. Upływ czasu zauważyli dopiero, kiedy do pokoju zajrzała babcia.
— Ja bym przepisała z tych listów wszystkie adresy — powiedziała Janeczka, zszedłszy na dół. — Nie tylko ten tutejszy. Na wszelki wypadek.
— Dobra, to już. I gazu, może zdążymy, zanim matka znów zauważy, że jeszcze nie poszliśmy spać…
Listów było razem 526. Powtarzały się na nich tylko trzy nazwiska, z tym, że jedno należało do dwóch osób, a dwa do jednej. Panna Ludwika Wiślicka, pan Józef Borowiński i pani Ludwika Borowińska. Wywnioskowali z tego, że panna Ludwika Wiślicka wyszła za mąż za pana Józefa Borowińskiego i starannie przechowała wszystkie listy, które obydwoje dostali. Mieszkała kolejno w Kraśniku, w Łodzi i w Warszawie, przy czym w Warszawie miała trzy adresy, pierwszy na Puławskiej, drugi na Koszykowej i wreszcie trzeci na Sieleckiej.
W połowie roboty Janeczka wpadła na pomysł, żeby przepisać także nadawców.
— Po co? — skrzywił się Pawełek. — Tego będzie zatrzęsienie!
— Na wszelki wypadek — rzekła sucho jego siostra. — Nie narobiłeś się chyba do tej pory za bardzo? A nadawcy też mogą być jednakowi i wcale nie wiem, czy któryś nam się nie przyda.
Pawełek stęknął i przystąpił do odwracania kopert drugą stroną do wierzchu.
— Właściwie wszystko polega na przekładaniu tego z miejsca na miejsce — zauważył zgryźliwie. — Całkiem jak urzędnicy w biurze. Gdyby to nie było takie nudne, nawet bym się zgodził, żeby mi za coś takiego płacili pensję.
— Nudne…! — wykrzyknęła Janeczka karcąco i zatrzymała się z jedną kopertą w dłoni. — Popatrz!
Pawełek spojrzał. Nadawcą jednego listu był Zenobi Fajksat, zamieszkały w alei Wyzwolenia.
— Przeczytamy… ? — ożywił się. Janeczka pokręciła głową.
— Obiecałam, że nie. Zostawimy na razie. Jak to dobrze swoją drogą, że nie mieliśmy dziś czasu, żeby te listy spalić…!
— To co zrobimy?
— I tak musimy tę panią odnaleźć. Teraz musimy podwójnie. Zapytamy, czy pozwoli ten jeden list przeczytać. Powiemy jej mniej więcej o co tu chodzi, może zrozumie.
— A jak się nie zgodzi?
— Poprosimy, żeby sama przeczytała. Albo zwabimy ją na tajemnicę.
— Jak?
Janeczka miała chwilę natchnienia.
— Powiemy, że jak nie przeczyta, albo nam nie pozwoli, nie powiemy jej czegoś szalenie sensacyjnego i ona poniesie wielką stratę. Gwarantuję ci, że nie wytrzyma, a zaraz potem okaże się, że ta strata to ametyst i wszystko się będzie zgadzało.
Pawełek pochwalił pomysł i ze znacznie większym zapałem przystąpił do kontynuowania pracy.
Zdążyli przepisać wszystkich czternastu nadawców, występujących na kopertach, zanim pani Krystyna przypomniała sobie o swoich dzieciach. Nie wypędziła ich do łóżek wcześniej tylko dlatego, że obie z ciotką Moniką zajęte były wszywaniem podszewek do żakietów, które sobie same uszyły. Było to zajęcie tak skomplikowane, że wszelka myśl o obowiązkach rodzicielskich umknęła jej z głowy.
— Ja bym się w ogóle dłużej wstrzymał z tym paleniem – powiedział ostrzegawczo Pawełek, mijając się z Janeczką w drodze do łazienki. — Nie wiadomo, co tam może być ważne, nie znamy tych ludzi. A na niektórych wcale nie było nadawców!
— Może być — zgodziła się Janeczką. — Pogadamy z tą panią…

* * *

Po trzech dniach wytrwałego czatowania przy wejściu do właściwego budynku Janeczką straciła cierpliwość. Upragniona pani nie pokazywała się tam wcale, a w mieszkaniu jej ciotki, rzecz jasna, nikogo nie było. Dalsza strata czasu nie miała sensu, pani mogła odwiedzać lokal w godzinach szkolnych, albo późną nocą, a czatowanie całą dobę na okrągło odpadało. Po krótkiej naradzie z Pawełkiem zdecydowała się napisać dyplomatyczny list i wysłać go na nazwisko nieżyjącej ciotki.
„Szanowna Pani” — brzmiała korespondencja. — „W walizce znajdowało się coś niesłychanie nadzwyczajnego. Mój dziadek uważa, że powinna Pani o tym wiedzieć. Poza tym jest dla Pani specjalna rzecz i muszę się z Panią koniecznie zobaczyć, a nie mogę Pani zastać w domu tej Pani Ciotki, która dawno umarła. Więc bardzo proszę, żeby Pani do mnie zadzwoniła, albo napisała i powiedziała mi, gdzie mogę Panią znaleźć, bo sprawa jest strasznie ważna. Z poważaniem. Janeczka Chabrowicz”.
— Po co ten dziadek? — spytał Pawełek z powątpiewaniem. — Nie lepiej, żebyśmy sami…?
— Dziadek ma inny telefon, więc i tak na niego nie trafi — uspokoiła go Janeczką. — A dorośli mają takie różne głupie poglądy. Będzie uważała, że jeżeli dziadek się wtrącił, to rzeczywiście coś w tym jest. Inaczej mogłaby sobie zlekceważyć.
— No może… Co z tym zrobisz? Wetkniesz w drzwi?
— Wykluczone, mógłby wyjąć ktoś inny. Wyślę pocztą.
— I co?
— I znajdzie w skrzynce, jak tam przyjdzie.
— Może w ogóle nie zajrzeć do skrzynki. Może jej to nawet nie przyjść do głowy.
— Toteż w drzwi wetknę kartkę, że w skrzynce jest list. I będziemy sprawdzać, czy to tam jeszcze jest, czy już nie ma.
— Kartkę ja bym wetknął tak, żeby jej nie było widać — poradził Pawełek po namyśle. — Żeby wyleciała dopiero jak się otworzy drzwi. Inaczej ktoś ją może rąbnąć dla draki.
Janeczka zgodziła się z nim i dokonała stosownych manipulacji. Czas oczekiwania na odpowiedź pani spędzili pracowicie. List do ojca w kwestii breloczków musiał zostać napisany i dostarczony osobie jadącej do Algierii. Czesia należało pilnować. Miedzianko razem ze swoimi podejrzanymi machinacjami niezbyt ich obchodził, ale Fajksata trzeba było koniecznie obejrzeć i na wszelki wypadek zapoznać z nim psa. Metoda czyhania przed domem nie nadawała się do niczego. Wchodziło tam i wychodziło mnóstwo ludzi, nie sposób było odgadnąć, który z nich jest Fajksatem. Nie wiedzieli, jak ów osobnik wygląda, a siedzenie na schodach pod samymi drzwiami niepotrzebnie zwróciłoby uwagę.
— Najlepiej byłoby zwyczajnie zapukać i wejść do niego z czymś — rzekł z zadumie Pawełek. — On może rzadko wychodzi z domu i przez rok się na niego nie trafi. A tak załatwiłoby się od razu.
— Z czym na przykład wejdziesz? — skrytykowała Janeczka. — Zapukasz i zapytasz, czy tu mieszka pan Malinowski?
— Nie, do bani, akurat przypadkiem nie on otworzy drzwi, tylko ktoś inny, jaka żona, albo co. Mówię przecież, że z czymś, co by było do niego. Do pana Fajksata osobiście. Zgubił coś…
— I było podpisane, że to jego, tak?
— Podpisane…! List!
— I skąd weźmiemy ten list? Sam napiszesz?
— Nie, no coś ty! Czekaj, mam pomysł! Zdarza się czasem, że listonosz się pomyli, nie? Wrzuci list do cudzej skrzynki. Temu komuś nie chce się latać po ludziach, albo może akurat wychodzi, bierze taki list i kładzie gdzieś na wierzchu. Na skrzynce, albo wtyka za te różne rzeczy na ścianie. Może to upaść na ziemię. Znalazłem, podniosłem i z grzeczności mu przynoszę po drodze. On mieszka na drugim piętrze, mogę mieszkać na trzecim.
— A jak on zna tych, co tam mieszkają? To po pierwsze…
— Jestem jakiś tam siostrzeniec i przyjechałem do rodziny z Gdańska na dwa dni.
— No dobrze. A po drugie, będziesz czekał na taki omyłkowy list?
— Nie rozśmieszaj mnie — powiedział wzgardliwie Pawełek, wzruszając ramionami. — Znowu mi sztuka, wyjąć list ze skrzynki. Z dwudziestu mogę wyjąć i nikt nic nie zauważy!
— Bardzo dobrze — pochwaliła Janeczka. — W takim razie rozdzielamy się. Jutro zaraz po szkole ja pójdę sprawdzać tę panią, a ty lecisz po list Fajksata. Potem się zastanowimy co dalej, jak już będziesz wiedział, jak on wygląda.
— Jutro akurat on może nie dostać żadnego listu — zastrzegł się Pawełek. — Możliwe, że to potrwa parę dni. Będę sprawdzał codziennie zaraz po szkole.
Wśród tych wszystkich zajęć znaleźli odrobinę czasu na przestudiowanie listy znaczków, dostarczonej przez dziadka. Skonfrontowali ją z katalogiem i wreszcie dokładnie zrozumieli, jak straszliwą stratą było zaginięcie kolekcji pana Franciszka. Przez dłuższą chwilę wzdychali równie ciężko i smutnie jak dziadek.
— Popatrz, takie coś odnaleźć! — zamarzył sobie Pawełek. — Różne mieliśmy zasługi, ale to byłby dopiero sukces, co?
— Ja uważam, że odnajdziemy — zawyrokowała optymistycznie Janeczka.
— E tam. Dziadek szuka tyle lat…
— Ale my szukamy inaczej. Po pierwsze, z psem, a po drugie — no dobrze. Niechby chociaż ćwiartkę tej kolekcji. W ćwiartkę święcie wierzę.
— To byłoby tylko ćwierć sukcesu…
— Lepsze ćwierć, niż nic, nie?
Optymistyczne przeczucia Janeczki jakby zaczęły się sprawdzać. Operacja „Fajksat” powiodła się nadspodziewanie i dała rezultat już po dwóch dniach.
Wbiegając do budynku w alei Wyzwolenia, Pawełek minął wychodzącego listonosza. Ucieszył się i od razu rozkwitł nadzieją. Nie doznał rozczarowania, w skrzynce pana Fajksata znajdował się jakiś list. Pawełek otworzył ją bez najmniejszego trudu jednym ze swoich, od dawna posiadanych wytrychów i wyjął zawiadomienie z banku w małej kopercie. Rozmiar kopertki był wysoce przydatny, pozwalał bowiem uwierzyć, że została upuszczona, małe przedmioty łatwiej się gubi. Dla całkowitego uwiarygodnienia swojej wersji Pawełek położył ją na ziemi i starannie przydepnął. Nie było wprawdzie wielkiego błota, ale ślad przydepnięcia pozostał i nie budził wątpliwości.
Drzwi na drugim piętrze otworzył jakiś pan w średnim wieku z bujną, nastroszoną czupryną, równo uciętą szpakowatą bródką i przyjemnym wyrazem twarzy. Pawełek zawahał się i zalęgło się w nim powątpiewanie, czy istotnie jest to ten osobnik, którego miał obowiązek zobaczyć, wyobraził go sobie bowiem jako indywiduum antypatyczne, ponure i budzące odrazę. Upewnił się, czy ma przed sobą Zenobiego Fajksata i wyjaśnił kwestię znalezionej pod skrzynką listową koperty. Pan ucieszył się, podziękował bardzo mile i grzecznie, wziął list i zamknął drzwi, nie zadając żadnych kłopotliwych pytań. Wątpliwości Pawełka wzrosły, pan wprawdzie odrobinę się garbił, ale do złośliwego, pokracznego potwora było mu daleko. Jak na podłego oszusta, robił stanowczo zbyt dobre wrażenie. Pełen zakłopotania i niepewności Pawełek w przyśpieszonym tempie popędził do domu.
— Dzwoniła! — wykrzyknęła Janeczka, kiedy wpadł do jej pokoju. Pawełek zatrzymał się w rozpędzie.
— I co…?
— I umówiła się z nami od razu dzisiaj. Wieczorem, o siódmej.
— A kolacja…?
— Nie ma sprawy. Matka idzie w gości, a babcię załatwi dziadek. Możemy się spóźnić, ile nam się podoba.
— Czekaj. Jak to? Tak szybko?
— No więc właśnie, ten list szedł dwa dni. Dzisiaj tam była i znalazła wszystko, kartkę w drzwiach i list w skrzynce. Chciała się dowiedzieć, o co chodzi, ale nie powiedziałam ani słowa. A ty jak?
— Dzieci, obiad na stole — powiedziała babcia, zaglądając do pokoju. — Pawełek, umyj ręce. I chodźcie zaraz, bo wystygnie.
— O rany… — mruknął Pawełek z urazą, ale od razu uznał, że dzisiaj nie należy się babci narażać. Powstrzymał zatem komentarz do uwagi o myciu rąk. Nikt im tego nie musi przypominać, po tej Algierii mycie rąk weszło im w nałóg, babcia ma obsesję. Cofnął się, cisnął tornister byle gdzie do swojego pokoju i wszedł do łazienki.
Obiad odbywał się w kuchni, razem z babcią i dziadkiem, bo matka jeszcze nie wróciła z pracy. Omawianie sprawy można było podjąć dopiero po zakończeniu posiłku i Pawełek o mało nie pękł, tłumiąc w sobie wszystkie wrażenia.
— No więc nie ma siły, ten breloczek od ojca jest nam potrzebny więcej niż powietrze — zaczął zaraz za drzwiami. — Kiedy ten list poszedł?
— Wczoraj. Bo co?
— W najlepszym razie dostaniemy go w przyszły czwartek. Trzeba pojechać na lotnisko, bo, nie daj Boże, wyślą pocztą.
— Bo co? — zniecierpliwiła się Janeczka, lokując się przy biurku.
— Bo musimy się dowiedzieć od Zbinia… Znaczy, Zbinio musi się dowiedzieć od Czesia, czy ten Fajksat mieszka sam. Ja wcale nie wiem, czy to on mi te drzwi otworzył.
— Był list…?
Pawełek klapnął na tapczan i oparł plecy o ścianę. Szybko zrelacjonował wydarzenie i wrócił do wątpliwości.
— Wcale nie wyglądał na oszusta. W ogóle wręcz przeciwnie. Ja nie wiem…
— Bardzo stary? — spytała rzeczowo Janeczka.
— Średnio. Chyba trochę starszy od ojca, ale o wiele młodszy od dziadka. Aleja nie wiem, może to nie on. Może nie mieszka sam, tylko z jakimś krewnym, też Fajksatem.
— A imię? Spytałeś, czy to Zenobi?
— No pewnie! Ale może mieć stryja na przykład, albo stryjecznego brata i ten stryjeczny brat też może mieć na imię Zenobi. Mogą mieć takie imię w rodzinie. Żeby chociaż patrzył jakoś spode łba, albo co, żeby coś mamrotał, żeby trzasnął tymi drzwiami, ale nie, skąd, na oko bym powiedział, że całkiem równy gość. W życiu bym go o nic nie podejrzewał!
Janeczka już w połowie tej relacji zaczęła kiwać głową.
— Zgadza się — rzekła zimno. — W takim razie to on, mur beton.
— Zwariowałaś?! — oburzył się Pawełek i zsunął się na brzeg tapczanu. — Dlaczego?
— Wszyscy oszuści zawsze robią dobre wrażenie. Muszą robić. Jak to sobie inaczej wyobrażasz, przecież musi się wydawać wprost przeraźliwie sympatyczny tym wszystkim ludziom, którzy mu sprzedają znaczki. Oni muszą mu wierzyć od pierwszego wejrzenia, bo bez tego nabraliby podejrzeń i polecieli do kogoś innego. Tylko w ten sposób może ich oszukiwać!
Pawełek nie wydawał się w pełni przekonany.
— No, może… No, owszem… Ale do tego stopnia, to chyba przesada… Ja bym jednak napuścił Zbinia na Czesia…
— Ja też — zgodziła się Janeczka. — Trzeba się upewnić na wszelki wypadek, bo na przykład ten stryj też może być i sympatyczny, i podejrzany.
— Znaczy, musimy czekać prawie cały tydzień. Z psem chyba też nie zaczynać?
— Pewnie że nie. On by co prawda zapamiętał nawet dwudziestu Fajksatów, ale nie wiem po co mu utrudniać. Z tym, że nie tydzień.
— Co nie tydzień?
— Nie musimy czekać. Mam breloczek.
— Nie mów…! Jaki? Pokaż!
Z wielkim triumfem Janeczka wyciągnęła z szuflady zupełną niezwykłość. Na kółeczku od kluczy wisiała dziwacznie powyginana tancerka o czterech rękach, powiewająca szalem, wykonana z czegoś kremowego, zapewne z kości słoniowej. Była trochę pokraczna, ale fascynująca. Pawełek szybko odtworzył w pamięci oglądane u Zbinia breloczki. Takiego czegoś on nie ma — zawyrokował.
— Indyjskie — poinformowała Janeczka. — Dostałam od Marty. Zamieniłam się z nią na dwie muszle. Muszel mamy dużo, więc mi nie szkoda.
— Ejże! — ożywił się Pawełek. — Możemy jeszcze dorobić breloczek z muszli. Jakieś muszle on tam ma, ale całkiem inne niż nasze. Dwa breloczki, to już coś!
— Bardzo dobry pomysł, nie wiem, dlaczego nie wymyśliłeś tego wcześniej. Wybierzemy od razu, wujek Andrzej nam przewierci.
— A resztę już ja sam potrafię załatwić. Tylko jakieś kółko potrzebne, ale to się znajdzie na strychu. Trzeba złapać wujka Andrzeja, jak tylko wróci do domu…
— Przypominam ci, że musimy także odrobić lekcje — zauważyła Janeczka z naciskiem. — Na wszelki wypadek, żeby w razie czego nie było gadania…
O wpół do siódmej mieli załatwione już wszystko i punktualnie o siódmej znaleźli się przed drzwiami mieszkania ciotki lekkomyślnej pani, której nazwiska ciągle nie znali. List od Fajksata i mały ametyst zabrali ze sobą. 
Pani otworzyła im drzwi natychmiast. Wyglądała jakoś dziwnie, była równocześnie zdenerwowana i zdumiona, rozśmieszona i zirytowana, wyraźnie wyprowadzona z równowagi.
— Dzieci, na litość boską! — wykrzyknęła zamiast powitania. — Wpadłam na włamywacza!
— I co? — zainteresowała się gwałtownie Janeczka.
— Uciekł! Odepchnął mnie i uciekł! Nie mam pojęcia, jak wyglądał!
— Kiedy to było? — spytał pośpiesznie Pawełek. — Dzisiaj?
— Przed chwilą! Przed dziesięcioma minutami! Wejdźcie, przepraszam was, to było takie strasznie głupie…
Pawełek zawahał się na moment, przyszło mu na myśl, że może jeszcze udałoby się tego włamywacza dogonić. Janeczka bystrym spojrzeniem obrzuciła przedpokój. Nie było w nim śladów jakichś gwałtownych poszukiwań, czy zniszczeń.
— Wejdźcie, wejdźcie — zapraszała pani. Pawełek porzucił myśl o pogoni, weszli do pokoju. Pani zapaliła papierosa i usiadła przy stole.
— Coś okropnego — powiedziała trochę żałośnie. — Jak to dobrze, że się akurat z wami umówiłam, chociaż z drugiej strony, to nie było przyjemne spotkanie. Ale śmieszne…
— Niech pani opowie, jak to było — poprosiła Janeczka, siadając obok.
— Może przynieść pani trochę wody, albo co? — zaproponował uczynnię Pawełek. — Może jakichś kropli? Nasza babcia bierze krople na uspokojenie.
— Dziękuję ci, już wzięłam. Znalazłam tu krople walerianowe. Okropne, ale chyba nawet nie zdążyłam się przestraszyć. Otworzyłam drzwi… To znaczy chciałam otworzyć, a nie mogłam przekręcić klucza, pomyślałam, że może zapomniałam zamknąć, jak tu byłam dziś rano. Wzięłam za klamkę, były otwarte, weszłam… I nagle ktoś się na mnie rzucił w przedpokoju, odepchnął mnie i wypadł na schody. Zasłaniał sobie twarz kołnierzem płaszcza… Właściwie nie płaszcza, kurtki. I uciekł. Tak mnie zaskoczył, że właściwie zdenerwowałam się dopiero potem…
Pawełek zdecydował się usiąść na sąsiednim krześle. Wymienił spojrzenie z siostrą i zagapił się na panią. Pani zgasiła papierosa i natychmiast zapaliła następnego.
— Pierwszy raz w życiu widziałam włamywacza — wyznała bezradnie. — Nie wiem, co powinnam zrobić.
— Przede wszystkim zobaczyć, co ukradł — poradziła rzeczowo Janeczka.
Pani odetchnęła głęboko i potrząsnęła głową.
— Nie mam pojęcia, czy w ogóle ukradł cokolwiek. A nawet jeśli, nie dowiem się tego nigdy w życiu.
— Jak to? — zdziwił się Pawełek.
— To nie było moje mieszkanie, tylko mojej ciotki — wyjaśniła pani smętnie. — Moja ciotka umarła prawie półtora roku temu. Napisała testament i uczyniła mnie swoją spadkobierczynią. To jest mieszkanie własnościowe, zamierzam je sprzedać, ale musiałam przedtem przeprowadzić postępowanie spadkowe. Trochę to się przeciągnęło i dopiero niedawno zaczęłam tu robić porządek. Muszę je opróżnić oczywiście, nie będę przecież sprzedawała ze śmieciami. Nie mam pojęcia, co ciotka posiadała, dowiaduję się stopniowo, ale to jest straszna robota. Nie ma tu już żadnych pieniędzy, ani w ogóle nic cennego… To znaczy przypuszczam, że nie ma. Moja ciotka mogła coś gdzieś schować, jakieś srebra na przykład, czy coś w tym rodzaju. Trochę już miała sklerozę… Jeżeli ten złodziej to ukradł, nie zgadnę przecież, bo nic o tym nie wiem.
— To na nic — zawyrokował Pawełek. — Nawet milicja odpada, bo nic im pani nie powie. Ani co ukradł, ani jak wyglądał, do bani takie zeznanie.
— No właśnie…
— A czy była jakaś różnica? — spytała Janeczka. — To znaczy, jak pani weszła i rozejrzała się, czy zobaczyła pani, że jest jakoś inaczej?
Pani pokręciła głową.
— Nie. Sami widzicie, że jest bałagan, ale to ja ten bałagan zrobiłam. W tym drugim pokoju i w kuchni wygląda tak samo, jak zostawiłam ostatnim razem. Wiecie, mnie się wydaje, że on nie zdążył. Chyba włamał się tu na krótko przed moim przyjściem, takie mam wrażenie.
— I od razu go pani wypłoszyła! — ucieszył się Pawełek. — Bardzo dobrze. Ciekawe, czego szukał…
— Zaraz — przerwała Janeczka. — A dlaczego pani to robi tak po kawałku? Dlaczego nie za jednym zamachem?
— Bo nie daję rady. Jeszcze nie wiem, co zrobię z meblami. Potrzebne rzeczy przenoszę stopniowo, śmieci wyrzucam…
Pawełek prychnął z naganą. Janeczka zgromiła go wzrokiem.
— I nikt pani nie pomaga? — spytała niedowierzająco i z odrobiną zgorszenia.
— Ach nie! To znaczy tak, ale w niewielkim stopniu. Kuzyn mojego męża pomaga mi czasem, ale on pracuje, mało ma czasu. A mojego męża nie ma, jest w Libii. A ja też pracuję i mam małą córeczkę, muszę ją zostawiać u sąsiadki, a w ogóle mieszkam na Chomiczówce, to strasznie daleko stąd, więc sami rozumiecie, że mam same trudności. Nic nie poradzę, jeszcze się to przeciągnie.
— W wyrzucaniu śmieci moglibyśmy pani pomóc — zaofiarował się wspaniałomyślnie Pawełek.
— Moglibyście, naprawdę..?
— Oczywiście — potwierdziła Janeczka. — Mieszkamy dosyć blisko, więc dla nas to nic takiego.
— Przyjmuję z wdzięcznością! — rozpromieniła się pani i nagle jakby oprzytomniała. — Zaraz, ale przecież nie po to umówiliście się ze mną, żeby mi pomagać w wyrzucaniu śmieci? Co to była za jakaś ważna sprawa? Napisaliście bardzo tajemniczy list. O co chodzi?
Pawełek odchrząknął uroczyście. Janeczka poprawiła się na krześle i sięgnęła po swoją torbę.
— To są dwie sprawy — rzekła z wielką powagą. — Po pierwsze, musi pani wiedzieć, że nasz dziadek jest filatelistą…
— Ekspertem filatelistycznym — poprawił Pawełek.
— Ekspertem. I także zbiera znaczki. I oczywiście zna mnóstwo ludzi, którzy się tym zajmują. Od nieskończonej ilości lat poszukuje takiej jednej, bardzo ważnej kolekcji, która zginęła bardzo dawno temu. To jest skomplikowana sprawa i w to jest wmieszany taki jeden pan, taki… no…
— Troszeczkę podejrzany — podpowiedział Pawełek.
— No właśnie, odrobinę. I w tej pani walizce znajduje się list od niego, od tego troszeczkę podejrzanego pana i chcieliśmy panią prosić, żeby nam pani pozwoliła ten list przeczytać. Jest jeszcze i druga sprawa, ale najpierw chcieliśmy załatwić tę pierwszą.
Otworzyła torbę i wyciągnęła ze środka list. Pani patrzyła na to z wyraźnym zdumieniem. Koperta była otwarta, w dodatku znaczek z niej został już wycięty.
— Czy mam rozumieć, że jeszcze tego listu nie przeczytaliście?
Janeczka się niemal obraziła.
— Oczywiście, że nie! Przecież obiecałam pani, że żadnego listu nikt nie przeczyta! Przyzwoity człowiek dotrzymuje obietnic!
— Bardzo cię przepraszam — powiedziała pani pośpiesznie i z wielką skruchą. — Tak mi się tylko głupio wyrwało… Jasne, oczywiście… Ale może najpierw ja…?
Janeczka bez namysłu podała jej szczątki koperty.
— Właśnie tak myśleliśmy, że może najpierw pani…
Pani wyjęła list. Był krótki, tylko na jednej stronie. Przeczytała, uniosła brwi i podała im kartkę. Janeczka i Pawełek stuknęli się głowami. Pan Fajksat pisał:
„Szanowna Pani. Pozwalam sobie zwrócić się do pani, jako bliski znajomy pana Jeremiego Płoszyńskiego, który o ile wiem, był zaprzyjaźniony z Pani nieżyjącym Małżonkiem. Pan Płoszyński poinformował mnie, iż w posiadaniu Małżonka Pani znajdowały się bardzo mnie interesujące walory, przede wszystkim pierwsza Polska, nadruki na zaborze austriackim i niektóre błędy. Byłbym niezmiernie wdzięczny, gdyby zechciała Pani udzielić mi informacji na ten temat. Uprzejmie proszę o odpowiedź listownie lub telefonicznie. Z głębokim poważaniem. Zenobi Fajksat.”
Janeczka uniosła głowę i roziskrzonym wzrokiem popatrzyła na Pawełka.
— Dziękujemy bardzo — powiedziała grzecznie. — To jest właśnie to, o co nam chodziło.
— To znaczy co? — zainteresowała się pani. — Co to znaczy pierwsza Polska i błędy na zaborze?
— Tak się nazywają znaczki z tej kolekcji, której poszukuje nasz dziadek — wyjaśnił Pawełek, nie wdając się w sprostowania. — To wiadomość, że ha…!
— Czy mąż pani ciotki zbierał znaczki? — spytała Janeczka.
— Nie wiem — odparła pani trochę niepewnie. — Jakoś nie zwróciłam uwagi. Ale chyba trochę miał. Zdaje się, że ciotka coś tam na ten temat mówiła, nie pamiętam co. No owszem, oczywiście, że miał! Co teraz?
— Teraz to jeszcze nie koniec. Ja… To znaczy my… No trudno, musimy się pani przyznać, że zapisaliśmy sobie nadawców z tych listów. I chcieliśmy prosić, żeby nam pani powiedziała, czy zna pani te osoby i kto to jest. Bo może jest tu jeszcze ktoś podejrzany, taki jak ten pan Fajksat. O, proszę…
Coraz bardziej zaciekawiona tym wszystkim pani wzięła od Janeczki wygrzebaną z torby kartkę i zaczęła czytać nazwiska. Janeczka i Pawełek czekali w lekkim napięciu.
— Dwie osoby z tej waszej listy możecie wykreślić od razu — powiedziała. — To jestem ja, pod dwoma nazwiskami, panieńskim i obecnym, zapewniam was, że nie napisałam ani słowa o znaczkach i nie czuję się w najmniejszym stopniu podejrzana. Cztery osoby już nie żyją, w tym moja matka i brat wuja. Pozostałe, to są krewni i przyjaciele, przeważnie starsi ludzie, bardzo przyzwoici. Trzech nie znam… Nie wiem, kto to jest.
— No więc chcieliśmy prosić, żeby nam pani pozwoliła tych trzech nie palić — powiedziała Janeczka z determinacją.
— Na wszelki wypadek. I w razie gdyby się okazało, że ktoś z nich jest też podejrzany, żeby nam pani pozwoliła ich listy przeczytać. Tylko w razie potrzeby, bez powodu nie.
Pani zawahała się.
— Naprawdę myślicie, że to jest taka poważna sprawa?
— Wcale nie myślimy, wiemy na pewno.
— No dobrze, w takim razie… Zgadzam się. Zróbmy tak: spalcie od razu…
Obejrzała się, zajrzała do swojej torebki i wyciągnęła długopis. Zaczęła nim stawiać ptaszki na spisie nazwisk.
— Spalcie od razu siostrę wuja, przyjaciela mojej ciotki, kuzynkę i przyjaciółkę z Lublina. Gwarantuję wam, że jedyne znaczki z jakimi mieli do czynienia, to te, które przylepiali na kopertach. Resztę możecie na razie zostawić. Czy teraz zaczniemy…
— Zaraz — przerwała Janeczka. — Teraz druga sprawa. W pani walizce były bardzo ważne znaczki, trzy na jednej kopercie, a jeden luzem. Dziadek powiedział, że to są za drogie rzeczy, żeby tak to sobie zabrać bez niczego. Powinniśmy to od pani odkupić.
Pani żachnęła się gwałtownie.
— Mowy nie ma… — zaczęła, ale Janeczka nie dopuściła jej do głosu.
— Ale my byśmy woleli się z panią zamienić. Mamy coś odpowiedniego.
Sięgnęła do torby. Pawełek podjął temat.
— To jest nasza prywatna własność i możemy z tym robić, co chcemy. Chcemy wymienić na znaczki, dziadek powiedział, że tak może być i że to będzie uczciwe. Mamy nadzieję, że pani się zgodzi.
Zanim pani zdążyła znów zaprotestować, Janeczka odpakowała z serwetki śniadaniowej mały kawałek czegoś twardego. Na stole zalśniło nagle głębokim, tajemniczym fioletem.
— Ach…! — wyrwało się pani.
— To jest pani, a tamto nasze — zadecydował kategorycznie Pawełek. — Sprawa jest fix. Interes ubity.
Pani nie mogła oderwać oczu od kawałka ametystu. Wzięła go do ręki, obejrzała, odłożyła na serwetkę z powrotem.
— Ależ dzieciaki, nie, ja tak nie mogę. Nie, to wykluczone, ja te wasze znaczki przecież wyrzuciłam! Nic mi się od was nie należy, nic absolutnie!
— Owszem, należy się. Może pani zadzwonić do dziadka i on pani wytłumaczy. Albo może nam pani dać swój numer telefonu i dziadek zadzwoni do pani. Inaczej musimy pani oddać znaczki, a wcale nie chcemy.
— A w ogóle to te znaczki są o wiele więcej warte i pani jest przez nas wyzyskana — wyznał bezwstydnie Pawełek. — Wielkie mi co, taki nędzny ametyst!
Pani broniła się coraz słabiej. Nędzny ametyst, większy od dużego laskowego orzecha, połyskujący fioletowo w świetle lampy, miał w sobie nieprzeparty urok.
— No nie, czuję się obrzydliwie… To ma być nędzny…! Chyba że wasz dziadek rzeczywiście potwierdzi… Bez rozmowy z nim ja nie mogę… Mam wasz numer telefonu…
— Dziadek ma inny numer, chociaż nazywa się tak samo jak my, Chabra wieź. Może pani sprawdzić w książce telefonicznej, że jest ekspertem filatelistycznym.
— W takim razie dam wam także mój numer. Proszę, to jest moja wizytówka, Amelia Bortuń to ja. Oświadczam wam, że zadzwonię jeszcze dzisiaj.
— Znaczy, załatwione — rzekł z zadowoleniem Pawełek i podniósł się z krzesła. — Teraz możemy zacząć wyrzucać te śmieci!
Śmieci składały się z butelek i słoików, na których dnie zaschły jakieś resztki, puszek skamieniałej farby, starych butów, miliona skorup, makulatury, zardzewiałych i połamanych szczątków różnych okuć i mnóstwa innych niepotrzebnych rzeczy. Była tam także olbrzymia ilość książek, tych jednakże pani Amelia wyrzucać nie zamierzała. Część chciała zabrać sobie, a część sprzedać w antykwariacie.
— Już się dowiadywałam, trzeba zrobić spis — rzekła z westchnieniem. — Ciągle na to nie mam czasu. Chyba że… Może by tak… Może wy…
Zakłopotała się i popatrzyła prosząco na Janeczkę i Pawełka. Zrozumieli ją od razu.
— Możemy, dlaczego nie — zgodził się ochoczo Pawełek, którego wygarniany przez panią Amelię śmietnik ogromnie zainteresował.
— Tylko nie zaraz — zastrzegła się Janeczka. — Teraz będziemy musieli wrócić do domu. Ale następnym razem… Pani Amelia podjęła nagle męską decyzję.
— Słuchajcie, co byście powiedzieli na to, że zostawiłabym wam klucze? Mam zapasowe. Moglibyście przyjść wtedy kiedy wam wygodniej, a porozumieć się możemy przez telefon. Do wyrzucenia jest to wszystko tutaj, książki trzeba spisać, ja sobie potem wybiorę te dla siebie, a resztę się zapakuje oddzielnie. Dam wam za to wszystkie znaczki z Libii i każę mojemu mężowi kupić coś specjalnie dla was. Zgadzacie się? Tylko… Zaraz…
— Tylko co? — spytał podejrzliwie Pawełek. — Zgadzamy się, nawet i bez znaczków.
— Tylko, o Boże, ten włamywacz! Teraz mi się przypomniał!
— Włamywaczem może się pani nie przejmować wcale — zapewniła lekceważąco Janeczka. — Weźmiemy ze sobą naszego psa.
— I co…?
— Nic. On nam powie, czy w środku jest ktoś. Gdyby był, wcale nie wejdziemy, tylko od razu zawiadomimy milicję i złapią go na gorącym uczynku. Włamywacz się w ogóle nie liczy.
— Do milicji można zadzwonić od Stefka — podsunął Pawełek. — To znaczy od mojego kumpla. On tu mieszka bardzo blisko.
— A czy jesteście pewni, że pies będzie wiedział…?
Obydwoje jak na komendę, prychnęli wzgardliwie. Po krótkiej chwili urażonego milczenia Janeczka raczyła wyjaśnić, że ich pies jest niezawodny. Będzie wiedział, czy włamywacz jest, lepiej od samego włamywacza. Nawet teraz, siedząc w domu, wie, co się z nimi dzieje i czy nie grozi im jakieś niebezpieczeństwo.
— Nasz pies jest po prostu nadziemski — zakończyła wyniośle i z niezachwianym przekonaniem.
Pani Amelia pozbyła się wahań z dość dużą łatwością.
Opuścili mieszkanie wszyscy razem, zamknęła drzwi i dała im klucz.
— W najbliższym czasie przejrzę resztę szaf w tym drugim pokoju — powiedziała z wyraźną, ogromną ulgą. — A za godzinę będę już w domu i zadzwonię do waszego dziadka…

* * *

Zaraz nazajutrz wizyta w porządkowanym mieszkaniu połączona została z wizytą u Zbinia. Przyszli za wcześnie, Zbinia jeszcze nie było, należało poczekać na niego małe pół godzinki. Honory domu czynił Stefek, kumpel Pawełka.
Kiedy otwierał im drzwi, wyglądał całkiem normalnie. Natychmiast potem jednakże, wedle opinii Pawełka, napadło go coś, co potocznie nosiło nazwę małpiego rozumu. W nagłym wybuchu niepojętego szału rzucił się do zabawiania gości. Zrujnował krzesło turystyczne, które złamało się, kiedy runął na nie z impetem, mającym zaprezentować swobodę i nonszalancję, wyrwał z zawiasów drzwiczki biblioteczki, otwierając je z niedbałym rozmachem, i stłukł lampę za pomocą zamaszystych gestów, obrazujących szerokie horyzonty i wzgardę dla drobiazgów. Gadał przy tym jak nakręcony. Nie rozumiejąc zjawiska, Pawełek przyglądał mu się podejrzliwie, nieufnie i ze zdumieniem.
Janeczka odgadła od razu. Najzwyczajniej w świecie Stefek zakochał się w niej od pierwszego wejrzenia i gwałtowne uczucie wstrząsnęło nieco jego umysłem. Nie zamierzała odpłacić mu wzajemnością, przyjmowała hołdy z królewską wyniosłością i lodowatym lekceważeniem aż do chwili, kiedy niezdolny do opanowania rozszalałej energii Stefek wpadł na szczęśliwy pomysł zachwycenia się Chabrem. Wówczas zmiękła nieco i pozwoliła sobie na okazanie odrobiny łaskawości, dzięki czemu Stefek zmiótł z komody porcelanowy talerz z owocami i wyrwał ze ściany gniazdko elektryczne. Gniazdko miało z Chabrem ścisły związek. Włączony był do niego sznur stłuczonej lampy, który przeszkadzał psu ułożyć się wygodniej.
Sam Stefek nie precyzował miotających nim emocji. Nie mógł pojąć, jakim cudem nie zauważył dotychczas bóstwa, chodzącego do tej samej szkoły. Do niższej klasy wprawdzie, ale jednak… Ujrzał je dopiero, kiedy wkroczyło w progi jego domu i zajaśniało blaskiem złocistych włosów i gwiaździstych, błękitnych oczu. Pewnie przedtem był ślepy. Ten Pawełek, to chyba kretyn, skoro do tej pory sam składał mu wizyty, mając taką siostrę… Chociaż z drugiej strony owszem, kumpel na poziomie, inteligentny wyjątkowo, równy facet i przyjaciel od serca… I co to za pies prze— cudowny, takiego psa w życiu nie spotkał…!
Widząc całkowitą niemożność stłumienia tego jakiegoś tajemniczego obłąkaństwa, które znienacka opętało jego dotychczas normalnego kumpla, Pawełek energicznie wkroczył do akcji. Niektóre sprawy koniecznie należało załatwić przed powrotem do domu Zbinia. Stłuczona lampa i połamane krzesło zostały uprzątnięte, urwane drzwiczki wyjęto z zawiasów do reszty i odstawiono pod ścianę. Pod wpływem presji fizycznej Stefek zostawił w spokoju rower, na którym zamierzał zaprezentować jakieś wymyślne akrobacje. Udało się go w końcu w pewnym stopniu unieruchomić.
— Zamknij się i słuchaj, co mówię! — zażądał zirytowany Pawełek, niepewny, czy pomieszanie zmysłów Stefka nie okazało się trwałe. — Przede wszystkim to jest absolutna tajemnica i nie waż się do nikogo w ogóle gęby otworzyć.
Grób i mogiła!
— No coś ty?! — oburzył się Stefek. — Za kogo mnie masz?! Czy ja kiedy cokolwiek komukolwiek…
— Dobra, mówię tylko, żebyś wiedział. Słuchaj, tam gdzie idziemy, może się okazać, że jest włamywacz. Stefek wręcz rozkwitł.
— No to co? Wielkie rzeczy! Mogę iść razem z wami, zobaczysz, jak się załatwia włamywacza…!
— Zamknij się! Nie potrzeba go załatwiać. O rany, idzie o to, że jakby był, przylecę do ciebie zadzwonić na milicję…
— A na plaster ci milicja, co to, sami nie damy rady…?
— Kurczę flak! — wrzasnął rozwścieczony Pawełek. — Dasz mi wreszcie powiedzieć, czy nie?!!!
— Dobra, nadawaj. Chociaż jakieś głupoty tu…
— Zamknij się!!! Musi być milicja, bo jego trzeba złapać oficjalnie! Przyłożyć drągiem z zaskoczenia każdy kretyn potrafi i co z tego? Wyprze się, że tam był i powie, że go elementy napadły i tyle, a musi być złapany na gorącym uczynku! Więc jakby był, przylecę tu dzwonić i trzeba, żebyś wiedział o co chodzi, żeby nie marnować czasu! Rozumiesz, co ja mówię, czy nie?!
Emocje Stefka nie zmalały w najmniejszym stopniu, zmieniły tylko zabarwienie. Rozdrażniony Pawełek wyjawił mu tu jakieś potężne sekrety, w których najwyraźniej w świecie uczestniczyła także jego niebiańska siostra. Za możność wejścia do spółki oddałby wszystko co posiadał, dołożyłby chętnie również mienie swojego brata i swoich rodziców.
— Dobra! — rzekł głosem podobnym do dźwięku spiżowej trąby. — Przyswajam, możesz więcej nie truć. Masz mnie po swojej stronie, żelbet i granit! O co chodzi?
Pawełek zawahał się, niepewny, ile można wyjawić szaleńcowi. Siedząca na fotelu w pozie eleganckiej damy Janeczka poruszyła się i wytwornym gestem poprawiła włosy. Doskonale wiedziała, że patrzący w inną stronę wielbiciel nie traci z oczu najmniejszego jej drgnięcia.
— O znaczki — powiedziała chłodno i zwróciła się do Pawełka. — Uważam, że on powinien być zorientowany. Ja mu powiem.
Pierwszych zdań Janeczki Stefek nie zrozumiał, ponieważ brzmiały mu w uszach jak melodia bez słów, coś w rodzaju pień anielskich. Po dłuższej chwili zdołał się jakoś zmobilizować. Pojął, że wszystko obraca się wokół znaczków, które stanowią sedno sprawy. Przeznaczony do łapania włamywacz prawdopodobnie jest wmieszany w znaczkową aferę. Od Zbinia trzeba uzyskać niezmiernie ważne informacje, ma on bowiem bezpośredni kontakt z jednostką, nie dość, że podejrzaną, to jeszcze posiadającą następne ważne informacje. Stefek może dopomóc w tych staraniach, zna własnego brata, wie, co on lubi i w jaki sposób można go dobrze usposobić. Breloczki dla niego przynieśli, ale, być może, istnieje jeszcze jakiś inny, pożądany przez Zbinia przedmiot.
— Kisiel pomarańczowy z bitą śmietaną — wyrwało się w tym miejscu Stefkowi, przy czym w tonie jego zadźwięczał lekki akcent rozgoryczenia. — Zeżre swoje i cudze, jak nie powiem co!
— Niech będzie kisiel — zgodziła się Janeczka. — Akurat teraz przy sobie nie mamy…
— Możemy mu obiecać — podsunął Pawełek. Stefek był gotów na wszystko.
— W razie czego oddam mu swój — zaofiarował się szlachetnie.
Nieco łaskawsze spojrzenie Janeczki wynagrodziło go ponad wszelkie pojęcie. Z ognistym zapałem zobowiązał się wniknąć bliżej w upodobania swego brata, na które dotychczas nie zwracał dostatecznej uwagi. Zobowiązał się ulegać jego kretyńskim fanaberiom, wyłącznie w celu wprawienia go w dobry humor, nawet gdyby jego samego miało to napełniać najgłębszym wstrętem. Zobowiązał się dopilnować go, żeby spełnił rzetelnie ewentualne obietnice…
Nie wiadomo do czego jeszcze zdążyłby się zobowiązać, gdyby Zbinio nie wrócił właśnie do domu. Gośćmi swego brata zainteresował się od razu, ponieważ słowo „breloczki” padło już w pierwszym zdaniu. Po krótkim wahaniu wpuścił ich do swego pokoju.
Widok tego, czym obwieszone były ściany, nie rozczarował Janeczki. Wybuch jej płomiennego zachwytu napełnił słodyczą serce Zbinia i wzbudził w nim zdecydowaną sympatię do tej wyjątkowo dorzecznej i sensownej dziewczynki. Niegłupia, to widać i oczy ma umieszczone na właściwym miejscu…
Można było przystąpić do załatwiania interesów. Podstawowe żądanie, dowiedzieć się od Czesia, czy Fajksat mieszka sam, Zbinio zgodził się spełnić prawie bez namysłu. Nie widział w tym nic niewłaściwego. Nad następnym, wywlec z niego w ogóle wszelkie wiadomości na temat Fajksata, zastanowił się dłużej.
— Najpierw ja się muszę połapać, co on z nim ma — oznajmił stanowczo. — Bo jak to jest coś nie tego, słowa nie piśnie. Albo zełga. Do czego wam to?
— Znaczki — odparł krótko Pawełek. — My też zbieramy.
— A… Rozumiem. Te arabskie breloczki, o których już coś słyszałem, to co? Będą?
— A jak? Ale najmarniej dwa tygodnie trzeba poczekać. Tu ich nie mamy, muszą przylecieć z Algierii.
— W porząsiu, poczekamy. Przyduszanie Czesia też trochę potrwa.
Dwa przyniesione wisiorki, hinduska tancerka i muszla z Morza Śródziemnego, znalazły w oczach Zbinia uznanie i zostały wymienione na komunikat, iż Czesio jest właśnie wyjątkowo zajęty. Obstawia jakąś osobę, której ktoś tam umarł, coś z tą osobą załatwia, chyba to jest gdzieś na Pradze, ale bliższych szczegółów Zbinio nie zna. W każdym razie zajęty jest tak od niedawna, ledwie parę dni. Zbinio spróbuje się dowiedzieć więcej w najbliższym czasie, a informacje może przekazać przez Stefka, który widuje się z Pawełkiem codziennie w szkole.
Nie było siły na to, żeby Stefek nie odprowadził bogini, wraz z opromienionym przynależnością do niej bratem, aż pod drzwi podejrzanego mieszkania. W razie obecności w nich włamywacza był zdecydowany wykazać się wszystkimi zaletami, jakie w ogóle istniały kiedykolwiek na świecie. Czuł miecz w dłoni, lśniącą zbroję na piersi i skrzydła u ramion. Z całej siły pragnął, żeby wewnątrz znalazła się cała szajka włamywaczy, czterdziestu rozbójników, dzikie bestie i smok wawelski, on zaś, pokonując wrogie paskudztwa, pokazałby co potrafi…!
We wnętrzu mieszkania jednakże nie było nikogo, o czym uprzejmie poinformował Chaber. Z wielkim żalem i głęboką niechęcią Stefek musiał porzucić zarówno czarowne wizje, jak i uwielbianą istotę.
Przekroczywszy próg, Janeczka od razu skierowała się ku szafce kuchennej.
— Tu jest jakaś resztka mąki — oznajmiła, przeszukując jej głębie. — Tak myślałam, że coś będzie. Przed wyjściem posypiemy wszystko, cieniutko i delikatnie, ale bardzo równo.
— Chcesz sprawdzić, czy on tu przyjdzie i będzie grzebał? — zgadł Pawełek, przystępujący już do wyjmowania z szafy książek.
— No właśnie. Nie ma innego sposobu, bo tu za duży bałagan. Mąkę zabierzemy ze sobą, żeby nie mógł posypać drugi raz i powiemy o tym przez telefon pani Amelii. Na wszelki wypadek.
— Przy okazji będzie wiadomo, gdzie grzebał i czego szukał. Bardzo dobry pomysł. Teraz bierz zeszyt i spisujemy, śmieciami zajmiemy się na końcu. Tylko to nie będzie alfabetycznie.
— Nie szkodzi. Alfabetycznie przepisze się na maszynie. Ty czytaj, a ja będę pisać, potem się zamienimy.
Pawełek wyjmował z szafy książki po kolei, odczytywał nazwisko autora i tytuł, sprawdzał czy nic nie ma pomiędzy kartkami i układał na podłodze porządny, równy stos. Obok niego drugi. Na każdych dwóch stosach kładli kartkę ze spisem, dzięki czemu wiadomo było, co się tam znajduje. Po półtorej godziny mieli uporządkowane prawie dwieście książek. Pawełek zajrzał do opróżnionej szafy.
— Tu już koniec — stwierdził i pomacał ręką w głębi półki.
— Nie, jeszcze coś. To nie książka.
— A co? — zainteresowała się Janeczka. Przerwała pisanie i pogimnastykowała dłoń. — Już mi ręka zdrętwiała. Co tam masz?
Siedzący w kucki pod szafą Pawełek podniósł się i podszedł do stołu.
— Notes. Popatrz. Czarny, nie było go widać w kącie.
— I bardzo stary…
Przez chwilę w milczeniu przeglądali duży, zniszczony, gęsto zapisany notes. Janeczka zawahała się.
— Nie wiem…— zaczęła.
— O żadnych notesach nie było mowy — przerwał jej zimno Pawełek. — Obejrzyjmy to lepiej od razu, zanim zdążysz jej obiecać, że notesów też nie będziemy czytać. Ukraść nie mówię, odpada, ale sprawdzić musimy!
Janeczka odebrała mu notes i podsunęła zeszyt.
— Przepisać — rzekła sucho. — Teraz ty pisz, a ja będę dyktować. Tylko się nie pomyl. Wickowski fałsz.
— Co?
— Dyktuję. Tak tu jest napisane. Wickowski fałsz. Kropka. Pięć zwykłe, dziesięć rzymskie. Wygląda jak piąty października.
— Pokaż! No, możliwe. 5.X. Data. O rany…! Gib. Felek. Co to jest?
— Skąd mam wiedzieć, co to jest gibfelek! Trzeba się zastanowić, dlatego uważam, że należy przepisać. Pisz i nie zawracaj głowy, bo mamy mało czasu. Jasio Jasiński, Puławska jedenaście, em sześć. Buty dwa małe pe. Bronek środa osiemnasta. Kaletnik Zweig 18.X. przekreślone… Nie pisz przekreślone, tylko ten Kaletnik jest przekreślony! I w ogóle pisz jedno pod drugim, tak jak tutaj. Dokładnie!
— Nic z tego nie rozumiem…
— Nie masz rozumieć, tylko pisać. Rozumieć będziemy później.
Notes był wypełniony tysiącem nazwisk, adresów, notatek dla pamięci, różnych rachunków, tajemniczych skrótów i dat. Stwarzał znacznie więcej trudności niż książki. Nie dotarli nawet do połowy, kiedy zrobiło się późno i trzeba było wracać do domu, a śmieci do wyrzucenia wciąż jeszcze leżały nietknięte.
— Nie wiem, co zrobić — powiedział Pawełek trochę bezradnie. — Te śmieci też bym chciał obejrzeć, z daleka widzę, że tu są śrubki. A coś trzeba wyrzucić…
— Wyrzucisz te zaschnięte słoiki — zadecydowała Janeczka. — A ja zabiorę resztę szmat. Tylko nie wiem, co z tym… Nie zostawiłabym tego tak na wierzchu.
Trochę zmartwiona i zakłopotana poklepała leżący na stole notes. Pawełek nie wahał się ani chwili.
— To zabieramy ze sobą. On tu może przyjść w nocy i przeszukać wszystko. I wcale nie musimy w tajemnicy, powiemy pani Amelii, że zabraliśmy, żeby ten włamywacz go nie dopadł. Jutro przyniesiemy z powrotem.
Janeczka kiwnęła głową i energicznie zerwała się z krzesła.
— Bardzo dobrze, to jest najlepszy sposób. W domu przepiszemy do końca. Zabierz śmieci na schody, a ja załatwię z tą mąką…
Chaber, obwąchawszy na wstępie z największą dokładnością całe mieszkanie, resztę czasu przespał pod stołem. Wybiegł teraz za Pawełkiem i cierpliwie przeczekał operację obsypywania wszystkich rzeczy białym pyłem. Janeczka posłużyła się znalezionym w kuchni sitkiem, dzięki czemu cieniutka warstewka mąki ułożyła się mniej więcej równo. Zadowoleni z przedsięwzięcia, opuścili lokal.
Następne trzy dni były owocne. Przez Stefka uzyskali upragnione informacje od Zbinia. Fajksat mieszkał sam i tylko niekiedy bywała u niego jakaś pani, podobno narzeczona. Czesio miał kłopoty po drugiej stronie Wisły, obstawiał mieszkanie po nieboszczce, której mąż prawdopodobnie był filatelistą, spadkobiercy zaś prowadzili wojnę. Mąż, oczywiście, nie żył już od dawna. Problemy tam istniały szalone, z nikim się nie mógł dogadać, nikt pojedynczo nie miał dostępu do zamkniętego lokalu, na samym początku bowiem klucze do trzech zamków zostały rozdrapane i każdy znalazł się w posiadaniu innej osoby. Bywano tam wyłącznie grupowo, w dodatku rzadko, wojnę tocząc przez adwokatów, w dodatku raz Czesio osobiście przyłapał sąsiada, jak próbował wytrycha, w dodatku, w chęci zrobienia sobie wzajemnie na złość, byli zdolni do wszystkiego. Fajksat kazał Czesiowi oka od tego mieszkania nie odrywać i trzymać rękę na pulsie, od czego ma istne urwanie głowy.
Wśród uporządkowanych do końca książek znaleźli dwa stare katalogi filatelistyczne, jeden polski, a drugi Zumsteina. Wyrzucili resztę śmieci i zadzwonili do pani Amelii.
Pani Amelia już wcześniej porozumiała się z dziadkiem i przyjęła ametyst. Przyjechała w niedziele, z pudłami, wdzięczna do nieprzytomności i bez chwili namysłu oba katalogi oddała im w prezencie. Zaaprobowała wszystko, śrubki, gwoździe, mąkę i noszenie notesu, przejrzała spisy, podzieliła książki, po czym razem przystąpili do pakowania.
Zawiązywali właśnie sznurkiem ostatnie pudło, kiedy leżący pod drzwiami przedpokoju Chaber poderwał się nagle i cichutko pisnął. Janeczka usłyszała go natychmiast.
— Cicho! — syknęła ostrzegawczo.
Chaber dopadł drzwi wyjściowych i znieruchomiał z nosem przy szparze pod nimi. Pawełek powstrzymał wysilone sapnięcie. Pani Amelia, zdziwiona, obejrzała się na nich i zastygła z nożyczkami w ręku.
— Co się sta… — zaczęła.
Janeczka gwałtownie zamachała ręką i położyła palec na ustach. Pani Amelia zamilkła. Chaber cofnął się, wystawił zwierzynę, obejrzał się na Janeczkę, znów dopadł drzwi i niecierpliwie drapnął podłogę pod nimi. Kręcił się i przysiadał, wyraźnie żądając wypuszczenia i oglądając się wciąż na swoją panią.
Janeczka jak zwykle, zgadła.
— Już poszedł — szepnęła. — Pawełek, leć…! Pawełek poderwał się bez słowa i wypadł z mieszkania razem z psem. Pani Amelia odłożyła nożyczki.
— Co to znaczy? — spytała niespokojnym szeptem. — Co się stało?
— Nic — odparła Janeczka normalnym głosem. — Przylazł tutaj pod drzwi ktoś podejrzany. Możliwe, że ten włamywacz. Polecieli go obejrzeć.
— Jak to…? Skąd to wiesz?!
— Pies powiedział. Widziała pani. Wyraźnie przecież powiedział, że ktoś idzie, że przyszedł, postał chwilę i poszedł. Ktoś, kogo on już zna, to znaczy, już go wąchał.
— No dobrze, a dlaczego podejrzany…?
— Gdyby to był ktoś zwyczajny, albo w ogóle obcy, on by się zachował zupełnie inaczej. Nasz pies wie wszystko i zawsze nam mówi. Jeszcze nie wiem, kto to był, ale że podejrzany, jestem pewna.
Zdumiona i zaintrygowana pani Amelia podniosła się od pudła i usiadła przy stole.
— Naprawdę, do tego stopnia on jest wytresowany? To jakiś nadzwyczajny pies! Wręcz trudno mi uwierzyć…
— Sama się pani za chwilę przekona. Oczywiście, że nasz pies jest nadzwyczajny i drugiego takiego nie ma na świecie. To w ogóle nie jest pies, tylko brylant i perła, i zwyczajne bóstwo. Zobaczy pani, jak tylko wrócą.
Pawełek z Chabrem wrócili po kilku minutach, Chaber pełen satysfakcji, Pawełek nieco zdyszany.
— Czesio — zakomunikował lakonicznie już od progu. Janeczka zerwała się z miejsca.
— A mówiłam…! Chaber, pieseczku, najśliczniejszy, kochany, chodź, pokaż! To był Czesio, pokaż Czesia! Pokaż Czesia tutaj! Gdzie Czesio? Zaraz się dowiemy…
Nie wierząc prawie własnym oczom, oniemiała ze zdumienia pani Amelia patrzyła, jak pies obiega mieszkanie, węsząc z wielką uwagą, zatrzymuje się w niektórych miejscach, ogląda na panią i pofukuje. Najdłużej tkwił przy biurku, przy szafie po książkach i obok szafy z bielizną w sypialni. Łazienkę zlekceważył całkowicie.
— Do łazienki nie właził — zaopiniował Pawełek.
— Więc proszę, ten włamywacz to Czesio — orzekła z triumfem Janeczka. — Proszę, grzebał w biurku, w książkach i pewnie szukał pod prześcieradłami. Dużo znaleźć nie zdążył, bo go pani wypłoszyła, a potem nie mógł przyjść, bo nie miał czasu. Wiemy, że go nie było, bo mąkę zastaliśmy nietkniętą.
Pani Amelia była oczarowana.
— Coś podobnego…! Wiecie, jak on tak pokazuje, to nawet ja rozumiem. Co za cudowny pies! Kto to jest Czesio?
— Jeden taki, który się strasznie pcha do znaczków — wyjaśniła lekceważąco Janeczka. — Myślał, że tu są.
— Nawet nieźle myślał, tylko trochę źle trafił — mruknął jadowicie Pawełek.
— No tak, bo ja zaczęłam porządkowanie od papierów — wyznała ze skruchą pani Amelia. — Gdyby przyszedł wcześniej, znalazłby tę walizkę. Chyba dobrze się stało, chociaż strasznie mi głupio…
— Niepotrzebnie, bo w ogóle wyszło doskonale — zapewniła wspaniałomyślnie Janeczka. — Nie ma pani czego żałować. Teraz już będzie spokój i możemy skończyć robotę…
— I znów mamy na głowie dwie rzeczy naraz! — westchnął z irytacją Pawełek, kiedy po pożegnaniu pani Amelii wracali do domu. — Pokazać Chabrowi Fajksata i pilnować tamtych spadkobierców Czesia. Jedno od Sasa, drugie od łasa.
— Trzy rzeczy — poprawiła Janeczka. — Jeszcze musimy zrozumieć, co tam jest powypisywane w tym notesie. Dobrze, że już mieliśmy do czynienia z szyframi…

* * *

Sprawa pana Fajksata poszła błyskawicznie. Już w poniedziałek, po zaledwie pięciu minutach oczekiwania, ujrzeli go, wychodzącego z domu. Nie zdążyli nawet uzgodnić, gdzie lepiej czatować, na klatce schodowej, czy na ulicy. Janeczka poinstruowała psa i w pół godziny problem był z głowy.
Wyśledzenie mieszkania niedostępnego spadkobiercom zajęło zaledwie dwa dni, ponieważ Czesio bywał tam często. Mieściło się na Saskiej Kępie, na drugim piętrze jednego z nowych budynków w głębi osiedla. Tabliczka na drzwiach informowała, iż mieszkała tu Bronisława Spayerowa. Zapisali sobie to na wszelki wypadek, niewątpliwie bowiem mąż— filatelista pani Bronisławy nazywał się Spayer i jego nazwisko mogło okazać się potrzebne.
Rozwikłanie trzeciej kwestii potrwało najdłużej.
— Te wszystkie buty, koszule, pralnie, poczty i inne takie możemy od razu wyrzucić — zawyrokowała Janeczka, studiując zeszyt, do którego tajemnicza treść została dokładnie przepisana. — Zobacz, pralnia, kosz, sześć, odb. dwanaście. Niczego innego nie mógł zanieść do pralni sześć sztuk, tylko koszule. I nie odebrał przecież dwunastu, więc to musi być data. Odebrać dwunastego. Albo tu, rękaw. napr. Wilcza piątek. Rękawiczki, naprawa, na Wilczej.
— Skąd wiesz, że rękawiczki a nie rękaw od marynarki? — spytał z cieniem protestu Pawełek.
— Bo jest kropka. Znaczy skrót. I po kropce nie napisał dużą literą, tylko małą i też kropka. Same skróty. Tu napisał porządnie, hydraulik, czwartek, osiemnasta, ale dalej masz: skl. elektr. żar. rozgał. przedłuż. To co to ma być, jak nie sklep elektryczny, żarówki, rozgałęziacz, przedłużacz? Na co nam to?
Pawełek w skupieniu obejrzał notatki i zgodził się z siostrą.
— Ja bym przekreślił — zaproponował.
— Ja też. Ale cienko. Żeby można było przeczytać to przekreślone.
Przepisana treść notesu zajmowała dwa zeszyty w kratkę. Po wykreśleniu ostro zatemperowanym ołówkiem wszystkich słów, nie budzących wątpliwości, że są wyłącznie notatkami dla pamięci, pozostała mniej niż połowa tekstu.
— Wrocław o. dziewiąta trzydzieści, pe piętnasta dwadzieścia — przeczytał Pawełek — O. zero trzydzieści, pe sześć pięćdziesiąt cztery. Niech ja kichnę, jak to nie jest rozkład jazdy!
— Myślisz…? To tam dalej jest coś podobnego, zaraz… O, tutaj. Zamość i różne godziny. Myślisz, że to też rozkład jazdy?
— Mur beton. Niepotrzebne nam. Wykreślić.
— Bardzo dobrze, coraz mniej zostaje. Czekaj, te inne rzeczy przepisałabym oddzielnie.
— Po co?
— Nie wiem. Żeby były razem i dobrze widoczne. Może coś z tego wyjdzie. Zaczynamy od początku, pisz. Wickowski fałsz.
— Czekaj no! — przerwał Pawełek, nagle zemocjonowany.
— Zaraz, zaraz… Czy ja tam nie widziałem…
Odebrał Janeczce zeszyty i pośpiesznie zaczął je kartkować. Zatrzymał się zaraz na początku drugiego.
— Proszę! Dobrze mi się wydawało! Ten Wickowski umarł! O, Wickowski, pogrzeb Bródno, dziesiąta, zam. kw. Zamówić kwiaty, nie?
— No owszem. Wickowskiego przekreślić…
— Nie. Znaczy tak, ale tu dalej, patrz! Fałsz. p. Kazio. No?
— To tym bardziej trzeba przepisać. Oddaj ten zeszyt, może takich fałszywców będzie więcej i żywych. Jeszcze nie wiem, co to znaczy…
— Obracał się w podejrzanym towarzystwie — wysunął supozycję Pawełek.
— Możliwe. Przepiszemy i zaczniemy się poważnie zastanawiać.
Tajemniczego fałszu więcej nie znaleźli, widniał tylko w dwóch miejscach. Trafili za to na równie niezrozumiałego giba, połączonego z rozmaitymi dodatkami.
— Gib. Felek, Gib. Kazio i znów Gib. Felek. Co to może być? — głowił się Pawełek. — I ten Kazio jakiś taki… wszechstronny. I gibem się zajmuje i fałszem, ja bym się z nim nie zadawał.
— Po pierwsze, tam jest kropka — rzekła surowo Janeczka.
— Więc znów mamy skrót. Wcale to nie jest żaden gib i żaden fałsz, tylko skróty od czegoś. A po drugie, on im chyba coś pożyczał. Zobacz, tu jest kat. ryby Gucio, zwr. pierwszego maja. Zwrot.
— Albo od nich pożyczał. I zapisał, kiedy ma zwrócić.
— Nie, ja uważam, że im. To znaczy od nich tylko tam, gdzie pisał zwrot, o tu, proszę. Ekonomia bibl. zw. do 15.VI. Pożyczył z biblioteki jakąś ekonomię i miał oddać do piętnastego czerwca. A tu masz, 500 Felek i przekreślone. Pożyczył temu Felkowi pięćset złotych i przekreślił, bo Felek mu oddał.
— Skąd wiesz, że złotych?
— Napisane tak, jakby było złotych. Przecież widzisz.
— Długi, uważam, że też możemy wyrzucić — zawyrokował Pawełek po chwili namysłu. — Szczególnie te oddane. A to co to ma być? Spr. M. Nachowska, klub Przeworski i znak zapytania. I zaraz dalej Kazio tart. deski półtorej minuty…
— Dlaczego minuty?
— Takie dwa przecinki u góry to jest minuta. Wyniki sportowe tak piszą. Chociaż właściwie powinno być jeden, te dwa przecinki i trzydzieści sekund, ale może zapisał nieprawidłowo.
— I co te deski miały robić przez półtorej minuty?
— Nie wiem, może miał na myśli narty. Tart… Tartan! Pasuje!
— Zgłupiałeś? Na nartach się jeździ po igielicie, a nie po tartanie.
— Ale też sport, nie?
— Lepiej weź byle jaki słownik i zobacz co tam się zaczyna na tart. Może coś innego będzie lepiej pasowało.
— W ten sposób możemy sprawdzić w ogóle wszystkie skróty! — zapalił się Pawełek, wyciągając z półki wielki, stary słownik angielski. — Czekaj, tart, tart… Mam. Tarta bułka, tartak, tartan…
— Tartak! Nie żadne narty, tylko zwyczajnie deski, tartak pasuje!
Pawełek oderwał wzrok od słownika i zajrzał do zeszytu.
— Wiesz, że ty masz rację, ja rzeczywiście zgłupiałem. Nie żadne minuty, tylko półtora cala, te dwa przecinki to cale. Miał załatwić dla Kazia w tartaku półtoracalowe deski. No, to mamy z głowy!
— Dlaczego dla… — zaczęła Janeczka i zreflektowała się. — Nie, ja też zgłupiałam. Gdyby Kazio miał załatwić dla niego, to i Kazio by sobie zapisywał. Więc dla Kazia, zgadza. się. Wykreślamy, deski do niczego. Znak zapytania za Przeworskim, jeżeli on sam nie wiedział, to skąd my mamy wiedzieć… Nie zgadniemy tak od razu.
— Trudno, najgorsze zostawimy na koniec. Dawaj te skróty, co tam jest? Fałsz, zaraz… Tylko fałsz! To znaczy, fałszerstwo, fałszowanie, fałszywy… Ale nic więcej na fałsz nie ma. Jedno słowo.
— Fałszywy Wickowski, fałszywy Kazio… ? — zaczęła Janeczka z dużym powątpiewaniem. — No nie wiem, jakoś mi nie pasuje… Fałszerstwo Wickowskiego…?Też nie. I w ten sposób zapisuje sobie pożyczone, przecież nie pożyczał im fałszywie! W dodatku tu przed Kaziem jest pe.
— Fałszywy podlec Kazio — zaproponował Pawełek.
— No coś ty?! I z takim fałszywym podlecem ciągle miał do czynienia?!
— Kto to w ogóle jest, ten Kazio? Na listach go nie było? Janeczka zajrzała do innego zeszytu.
— Nie, Kazimierza nie widzę. Chyba że na tych bez nadawców. Trzeba zapytać panią Amelię.
— To już bym zapytał o wszystkich hurtem. O Kazia, o Felka, o Gucia, o Przeworskiego…
— Wobec tego najpierw ich wszystkich przepiszmy…
— Nie, najpierw skróty. Jak już trzymam ten słownik… Co tam następne? Kat. Czekaj…
— Gib.
— Zaraz, już mam kata. Kat, katafalk, katalepsja, kataklizm, katakumby, katalog, katanka… O rany, pół strony!
— Przeczytaj wszystko dwa razy.
Pawełek dojechał aż do katuszy, po czym odczytał wszystkie słowa ponownie, powoli i z namysłem. Zaczęli dopasowywać je do ryb. Na dobrą sprawę, nic tu nie miało sensu, nie rozstrzygnęli kwestii.
— Z gibem jeszcze gorzej — stwierdził niezadowolony Pawełek. — Tylko jedno słowo, gibać. Gibanie, gibki, gibkość. Gibki Felek. Kretyństwo.
— Imiona własne! — wykrzyknęła Janeczka. — To nie jest rzeczownik pospolity, on to ciągle pisze dużą literą. Są tam jakieś nazwy, albo imiona?
— Nie, nie ma. Czekaj, wezmę drugi… W starym słowniku francuskim były tylko imiona własne osób, wśród których żaden Gib nie istniał.
— Gertruda, Gustaw, Gwendolina — przeczytał Pawełek ze zdecydowanym niesmakiem. — Do bani. Kata z rybami za dużo, a giba z Felkiem za mało. Nie zgadniemy. Jest tam dalej coś normalnego?
Z pozostałych skrótów przy pomocy słownika rozszyfrowali większość. W ostatecznym efekcie nieodgadnione tajemnice zajęły zaledwie niecałą stronę.
— Właściwie obchodzi nas tylko to, co dotyczy znaczków — zauważyła Janeczka w zamyśleniu. — Wobec tego zapytamy dziadka. Jeżeli czegoś nie będzie wiedział, to znaczy, że ze znaczkami nie ma to nic wspólnego.
— Bardzo dobry pomysł — pochwalił Pawełek.
— Ale przedtem zadzwonimy do pani Amelii i spytamy o tych ludzi…
Pani Amelia była w domu. Ciągle jeszcze gnębiły ją lekkie wyrzuty sumienia i spragniona była rehabilitacji. Z radością udzieliła informacji, nie pytając nawet, do czego im są potrzebne.
— Kazio to jest chrzestny syn mojego wuja — rzekła od razu. — Obecnie jest to dorosły człowiek, już od paru lat mieszka w Szwecji, niedawno się tam ożenił. Ale… Czekajcie! On zbierał znaczki! Jeszcze jako chłopiec, a nawet i później, jak już był dorosły. Zdaje się, że głównie chodzi wam o znaczki?
— Tak — przyznała Janeczka. — A Felek?
— Ach, to był taki przyjaciel wuja, ale nie pamiętam jak się nazywał i nie wiem, co się z nim dzieje. Zdaje się, że też zbierał znaczki… Tak, oczywiście! Tak mi coś się majaczy, że wuj poznał ich ze sobą, tego pana Felka z Kaziem, bo obaj zbierali… Ale to było już bardzo dawno temu!
Pozostałych osób pani Amelia nie znała, wydawało jej się tylko, że Gucio pracował razem z wujem, ale nie była tego zupełnie pewna. Na pytanie, dlaczego nie znaleźli żadnych listów od Kazia, odparła, że Kazio przysyłał wyłącznie karty pocztowe dwa razy w roku, a karty wyrzuciła na samym początku, za co najmocniej przeprasza. Jej wyrzuty sumienia na nowo się wzmogły.
Bardziej od pani Amelii przydatny okazał się dziadek.
— Wiem, kto to jest pan Jeremi Płoszyński, oczywiście — powiedział bez namysłu. — Ściśle biorąc, nie jest, tylko był. Filatelista, także ekspert, już nie żyje, umarł parę lat temu.
— Dokładnie kiedy? — nacisnęła Janeczka.
— Dokładnie nie wiem, ale mogę sprawdzić, może jutro. Kogo tam jeszcze macie? Wickowski? Nie znam. M. Nachowska, Maria, to jest taka jedna pani, która kiedyś pracowała w sklepie filatelistycznym, bywa niekiedy w klubie. Nie zbierała znaczków, sprzedawała cudze, wiecie, ktoś chciał sprzedać, dawał tej pani i ona to załatwiała, znała się na tym, bardzo solidna i przyzwoita osoba. Już dość dawno jej nie widziałem, co mnie nawet trochę dziwi. Przeworskiego nie znam. Machniak i Filipek… Pierwsze słyszę. Cudzikowski… Też nie znam. Ale wiecie, weźcie pod uwagę, że ja nie muszę znać wszystkich zbieraczy, ich są setki tysięcy, znam tylko niektórych.
— Nie szkodzi. Teraz tu mamy takie różne skróty. Może zgadniesz, co to może być na przykład fałsz pe.
— Fałszerstwa polskie — powiedział dziadek bez sekundy wahania.
— Co?
— Fałszerstwa znaczków polskich, mówiąc dokładnie. Jest taka książka, która o tym traktuje.
— Niech mnie indor zadnią nogą kopnie trzy razy! — wykrzyknął zaskoczony Pawełek. — Coś takiego…! W życiu by mi do głowy nie przyszło! A przecież wiemy, że jest taka rzecz…!
— Już to mamy uzgodnione, że obydwoje zgłupieliśmy — przypomniała Janeczka z lekkim rozgoryczeniem. — Fałszerstwa znaczków zagranicznych też są?
— Są, oczywiście. Każdy kraj ma swoją literaturę na ten temat. Proszę, cala ta półka…
Dziadek odwrócił się od biurka i wskazał jedną z półek regału. Stało tam mnóstwo grubszych i cieńszych książek w różnych językach. Janeczka i Pawełek zgodnie wydali z siebie ciężkie westchnienie.
— Oczywiście, to nie musi być to — ciągnął dziadek. — Fałsz pe może oznaczać także coś innego, na przykład fałszerstwa polskiego malarstwa. Albo fałszowanie podpisów. Ale chcieliście, żebym mówił, co mi się nasuwa na myśl w związku z filatelistyką, prawda?
 — Jasne — przyświadczył Pawełek. — Zgaduj dalej. Kat ryby.
Dziadek okazał wyraźne zakłopotanie.
— Powiedziałbym, że jest to uzdolniony wędkarz… Ale to byłoby raczej kat ryb. Kat jednej ryby…?
— Nie kat, tylko coś dłuższego — poprawiła niecierpliwie Janeczka. — Kat to jest skrót. Kat, kropka, ryby.
— Katalog. Katalog ryb…
— Istnieje coś takiego? — zdziwił się Pawełek.
— Wiecie, że nie wiem — stropił się dziadek. — Istnieje encyklopedia ryb. Ale katalog…? A, może katalog rybacki! Katalog sprzętu rybackiego, oczywiście, wędkarskiego także, no, u nas tego nie widziałem, ale wszystkie zachodnie kraje mają takie wydawnictwa.
— Może być. Katalog do filatelistyki pasuje. Teraz Gib.
Dużą literą.
— Gibbons.
— O, niech mnie…
— Wiem! — wrzasnęła Janeczka, przerywając bratu. — A Zum, to będzie Zumstein! Też katalog! I mamy go przecież!
— Zaćmienie umysłowe też mamy — stwierdził z goryczą Pawełek. — Przecież znamy to wszystko i nic nam nie przychodziło do głowy. Niedorozwinięte tumany. Hydr.
— Proszę?
— Hydr. Przez samo h. Przy tym Cudzikowskim.
Dziadek zastanawiał się usilnie.
— Bardzo mi przykro, ale wasze zaćmienie umysłowe jest widocznie zaraźliwe. Nie przychodzi mi do głowy nic innego, jak tylko hydraulik. Z filatelistyką żadne hydr mi się nie kojarzy.
— Może i rzeczywiście hydraulik — zgodziła się Janeczka.
— Jest tam obok adres, na wszelki wypadek sprawdzimy. Zostało nam tylko cer. ząb. napr. i anal. m. kr.
O zakładzie naprawy i sklejania ceramiki zabytkowej dziadek wiedział, był tam nawet kiedyś, natomiast anal. m. kr. odgadł po uwidocznionym obok adresie. Sam w razie potrzeby korzystał z tego laboratorium analitycznego, przeprowadzając tam różne badania. Z filatelistyką nie miało to nic wspólnego w tym samym stopniu co hydraulik.
— W rezultacie z tego całego notesu nic nam nie zostało — powiedział mocno rozczarowany Pawełek, kiedy wrócili już do swego mieszkania na dole. — Miał katalog Gibbonsa i książkę o fałszerstwach i pożyczał je tym dwóm, Kaziowi i Felkowi. I tyle.
— Miał także katalog polski i katalog Zumsteina i teraz my je mamy — przypomniała Janeczka. — Ale ze wszystkiego wynika, że nie był filatelistą i właściwie znaczków nie zbierał. Dziwię się, że w ogóle miał katalogi.
— Może zamierzał zbierać. Albo dostał coś od kogoś i chciał sprawdzić, co to jest. Albo zbierał dawno, a potem przestał. Stare katalogi też mógł od kogoś dostać. Czekaj, popatrzmy, z którego to roku!
Polski katalog znaczków pochodził sprzed osiemnastu lat, katalog Zumsteina był jeszcze starszy. Oba były w niezłym stanie, chociaż nieco podniszczone.
— Może sobie tu coś ponaznaczał? — powiedział z nadzieją Pawełek. — Wiedzielibyśmy przynajmniej, co chciał sprawdzać…
Otworzyli równocześnie. Pawełek katalog Zumsteina, a Janeczka polski. Uczynili to właściwie siłą rozpędu, bo napięcie i zainteresowanie zdecydowanie w nich opadło. Dociekliwość w kwestii poczynań dawno zmarłego wuja pani Amelii nie miała, zdawałoby się, żadnego sensu i szkoda było na nią czasu. Niemniej, z sensem czy bez, do katalogów zajrzeli i nie ulega wątpliwości, że w tym właśnie momencie w sprawę wmieszało się Przeznaczenie.
Na długą chwilę zapanowało milczenie, mącone tylko szelestem kartek. Janeczka dokonała odkrycia pierwsza.
— Jest! Popatrz!
Pawełek zajrzał jej przez ramię i czym prędzej odnalazł w Zumsteinie Polskę. Z przejęcia aż gwizdnął.
— Popatrz…!
W szwajcarskim katalogu cena pierwszego polskiego znaczka była przekreślona i obok niej ołówkiem dopisano kilka innych, znacznie wyższych liczb. Przy znaczkach dopłaty widniało to samo, wszystkie ceny podwyższone, wpisane drobnym maczkiem. W polskim katalogu znajdowały się ptaszki przy każdej odmianie znaczka, ponadto na marginesie wypisane zostały jakieś uwagi, prawie niemożliwe do odczytania, wykonano je bowiem ołówkiem, a potem próbowano wytrzeć gumką. Zbladły i rozmazały się, ale wyraźny ślad pozostał.
— Coś podobnego…! — powiedziała z szalonym przejęciem Janeczka, pilnie wpatrując się w lupę. — Jak to nie jest Bonifacy…!
— Nie mów! — wykrzyknął Pawełek i wydarł jej lupę z ręki.
Wśród smug, plam i kresek na marginesie katalogu można było z dużym wysiłkiem odczytać mocno zamazany kawałek słowa. Bonifac. Dalej widniało coś brudnego i liczba 30.
— No to nareszcie mamy Bonifacego! — stwierdziła Janeczka z satysfakcją, odbierając lupę Pawełkowi. — Tylko całkiem nie wiem, co nam z tego przyjdzie.
— Zawsze coś — zaopiniował optymistycznie Pawełek. — Trzydzieści tam jest napisane, nie? Czekaj, metodycznie. Popatrzmy najpierw, czy to nie jest numer znaczka.
Numerem trzydziestym oznaczony był znaczek za 3 halerze z nadrukiem „Poczta Polska”. Pasował do owej zaginionej serii ze znaczkiem za 10 koron. Pawełek już był gotów na tym poprzestać, ale Janeczka okazała wahanie.
— No, ja nie wiem… No, owszem, może być… Ale ja uważam, że to jest jakoś źle napisane…
— Co ci znowu źle napisane? Bonifac, przerwa, trzydzieści. Zapisał sobie Bonifacy nr 30, znaczy Bonifacy ten znaczek miał…
— To tam musiałoby brakować tylko y i nr. A to inaczej wygląda. Popatrz na to zamazane, przy Bonifacym było więcej liter, a przed 30 nie ma miejsca na całe nr. Dwie litery i kropka, a tu się zmieści najwyżej jedna…
— Wcale nie napisał nr. tylko samą liczbę!
— To co napisał za Bonifacym?
Pojawienie się znienacka Bonifacego, o którym pan Fajksat z takim naciskiem przypomniał Czesiowi, stanowiło coś w rodzaju energicznego dziabnięcia ostrogą. Janeczka i Pawełek zgodnie poczuli, że nie popuszczą. Rozwiązany, zdawałoby się problem, znów się skomplikował i należało poświęcić mu wszystkie siły. Pawełek z powątpiewaniem przyjrzał się przerwie pomiędzy Bonifacym a trzydziestką i zaproponował, że skoczy do dziadka po lepszą lupę. Dziadek miał kilka lup, w tym jedną wręcz przecudowną, powiększającą dziesięciokrotnie…
Przy pomocy wspaniałej lupy udało się stwierdzić, że na zamazanym kawałku znajduje się litera g. Stropiło ich to zaledwie na krótki moment.
— Bonifacego! — wrzasnęła odkrywczo Janeczka. — To wcale nie jest człowiek Bonifacy, tylko ulica Bonifacego! Bonifacego trzydzieści! Adres!
Pawełek oburzył się śmiertelnie.
— To co to za głupie gadanie było, żeby pamiętał o Bonifacym? Pamiętaj o Bonifacym, darł się za nim na schodach, Bonifacego powinien był krzyczeć! Co to za sztuki, specjalnie żeby mnie zmącić, czy jak?!
— No a coś ty myślał? Nie mówię, że akurat ciebie, ale na pewno wolał krzyczeć niedokładnie, a Czesio i tak wiedział o co chodzi. Czekaj, jak już mamy tę lupę, popatrzmy na resztę…
Z pewnym oporem pogodziwszy się z zamianą jednostki ludzkiej na ulicę, Pawełek wziął udział w oględzinach. Patrzyli przez lupę kolejno, a potem dzielili się wrażeniami. Wszystkie były zgodne. Miękki ołówek nie wcisnął się w papier i w rozmazanym tekście nie zdołali odczytać nic, poza jednym nazwiskiem. Na początku tego nazwiska widniała część litery N, potem malutka przerwa, a potem chowsk.
— Głowę daję, że to jest ta pani Maria Nachowska, która była w notesie — powiedziała Janeczka. — Dziadek mówił, że to porządna osoba.
— Bez powodu jej nie zapisywał — zawyrokował stanowczo Pawełek. — I to w dwóch miejscach! Ja bym do niej poszedł.
— I co?
— Nie wiem. Może ona coś wie. Na tego Bonifacego też bym poszedł.
— I co?
— Nie wiem. Można zobaczyć, co tam jest. Ktoś tam mieszka, czy umarł, czy jeszcze co innego…
Zdopingowany Bonifacym umysł Janeczki ruszył żywiej. Zagadki zaczynały się wyjaśniać, różne elementy wykazywały skłonność do kojarzenia się ze sobą. Pojawiły się jakieś szansę, nie wiadomo jakie i do czego przydatne, ale stanowczo domagające się wykorzystania.
Sięgnęła po zeszyt.
— Musimy to sobie zapisać — stwierdziła sucho. — Najlepiej w punktach. Co wiemy, czego nie wiemy, co trzeba zrobić i w jakiej kolejności…
Poczynione notatki zajęły prawie dwie strony. Wynikało z nich, że najwięcej powiązań ma Czesio. On utrzymuje kontakt z panem Fajksatem i ze spadkobiercami na Saskiej Kępie, on szuka kolejnych posiadaczy znaczków, żywych i umarłych i bywa w klubie filatelistycznym. Należy go pilnować jak oka w głowie. Następną ważną postacią jest pani Nachowska, pozapisywana wszędzie, z powodów na razie nieznanych. Trzeba jej złożyć wizytę. Poza tym powinno się pójść we wszystkie miejsca, obejrzeć je na własne oczy i sprawdzić, kto gdzie bywa i co tam robi, ze szczególnym uwzględnieniem Bonifacego.
— Ja bym zaczął od klubu — poradził Pawełek, zaglądając siostrze przez ramię. — Tam możemy znaleźć wszystkich razem. Tylko nie wiem, czy nam się uda wejść z Chabrem.
— O wprowadzaniu psów nigdzie nie ma ani słowa.
— Ale to jest szkoła!
— No to co? W niedzielę jest klub i szkoła się nie liczy. A Chaber się schowa, nikt go nawet nie zauważy, a za to on ich wywęszy. Ale do niedzieli mamy jeszcze trzy dni, więc ja bym najpierw popatrzyła, co tam jest na tego Bonifacego.
— A Saska Kępa?
— Też trzeba popatrzeć.
— To co. Rozdzielamy się?
Janeczka zastanowiła się i kiwnęła głową.
— No, chyba tak. No tak, oczywiście, uważam, że nie należy niepotrzebnie tracić czasu. Ty pojedziesz na Saską Kępę, a ja na Bonifacego i dwie rzeczy będziemy mieli załatwione…

* * *

Janeczka wróciła z penetracji niezadowolona i zirytowana bez granic. Niecierpliwie czekała na brata, wykorzystując czas oczekiwania racjonalnie i twórczo. Ponowne posłużenie się dziadkową lupą, połączone z wnikliwym rozważeniem sprawy, dało doskonały rezultat i kiedy wreszcie pojawił się Pawełek, irytacja i niezadowolenie należały już do przeszłości.
Pawełek wpadł do domu tuż przed samą kolacją, w przeciwieństwie do siostry uszczęśliwiony i pełen satysfakcji. Relację zaczął składać w kuchni przy zmywaniu naczyń, tego dnia bowiem wypadała ich kolej.
— Trafiłem, jak w totolotka! — oznajmił radośnie, stawiając tacę na kuchennym bufecie. — Piekło tam było i szatani, mówię ci, a do tego jeszcze musiałem się migać przed Czesiem, bo on też tam był i oczy mu latały dookoła głowy…
— Nie mów wszystkiego naraz, tylko po kolei! — zażądała gniewnie Janeczka i wstawiła talerze do zlewozmywaka. — Ja to chcę dokładnie zrozumieć.
— Dobra, po kolei. Przyjechałem i od razu z parteru usłyszałem, że tam się coś dzieje. Hałasy było słychać, łomoty różne i gadanie. No więc poszedłem sobie wyżej, tak delikatnie, a wyżej okazało się, że siedzi Czesio i gapi się w dół. Nie zauważył mnie.
— Jakim sposobem?
— A czy ja musiałem tupać i śpiewać? Po cichutku sobie poszedłem, pod ścianą, zobaczyłem na trzecim piętrze najpierw jego nogi, a potem gębę i już dalej się nie pchałem To mieszkanie jest na drugim. Czesio tak się gapił, że świata nie widział i było na co!
— No! — popędziła niecierpliwie Janeczka, bo Pawełek uczynił przerwę na pochwalne fuknięcie. Puściła wodę cienkim strumykiem, żeby nie zagłuszać słów brata,
— Włamali się — zakomunikował z uciechą Pawełek. — Znaczy, tak mi się widzi, że ktoś tam od kogoś wycyganił jakiś klucz, albo sobie dorobił, albo może miał wytrych. I wlazł w dwie osoby. A tam piętro niżej jest ten sąsiad, co to kiedyś grzebał w zamku, pilnuje i chyba ma spółkę z drugimi spadkobiercami, bo doniósł. Wtrącał się i wydziwiał. Jak przyjechałem, to akurat wynosili z tego mieszkania takie coś jakby komodę, przenosili przez drzwi, widziałem w przedpokoju jeszcze jakieś paki i kosz. Przymierzali się do znoszenia tej komody ze schodów i na to nadlecieli ci inni spadkobiercy z adwokatem…
— Skąd wiesz, że z adwokatem?
— Mówili do niego „panie mecenasie”, to niby co on miał być? I zrobiła się Sodoma i Gomora. Awanturowali się, że ho ho i wyzywali się od różnych, ale nie zwyczajnie, tylko bardzo wymyślnie, prawie jak ze słownika wyrazów obcych. A tę komodę wydzierali sobie z rąk, aż wyleciały jej szuflady, a jedna prawie na mnie.
— Bo gdzie ty byłeś?
— Pół piętra niżej. To jest porządny dom i ma kwiatki na schodach, na takich podstawkach z nogami. Schowałem się pod tym, nie bardzo było wygodnie, ale za to nikt na mnie nie zwrócił uwagi. Ta szuflada rąbnęła zaraz obok i prawie była pusta, ale jednak. Zdążyłem pozbierać wszystko, co w niej było, zanim po nią zeszli, bo prawie się pobili i trochę im to czasu zajęło.
Janeczka odwróciła się od zlewozmywaka porzucając szklanki i chlapiąc na podłogę pianą z Ludwika.
— No…?! — wykrzyknęła zachłannie. Pawełek sięgnął do kieszeni i pieczołowicie ułożył na kuchennym stole małą kupkę jakichś śmietków.
— Jak wszystko, to wszystko — rzekł z naciskiem. — Trzy zapałki, jedna wypalona. Dwie pinezki. Takie coś żelaznego, w ogóle nie wiem, co to jest. Papieros, przełamany. Pół koperty. Kawałek filmu, są tu jakieś dwa zdjęcia. I kartka. Pognieciona, ale coś jest na niej napisane.
— Schowaj wszystko z powrotem — poleciła surowo jego siostra, obejrzawszy łup bez dotykania mokrymi rękami. — Zdaje się, że jedyne ważne to będzie ta kartka, chyba że na zdjęciach coś jest. Sprawdzimy spokojnie potem. I mów dalej.
Pawełek obejrzał się, znalazł czystą, plastikową miseczkę i troskliwie zgarnął do niej przedmioty ze stołu.
— Dalej wyrwali sobie w końcu tę komodę z zębów i wnieśli z powrotem do mieszkania. Szuflady też pozbierali. Wszyscy się wepchnęli do środka, zamknęli drzwi i awanturowali się w przedpokoju, ale nie mogłem niczego podsłuchać, bo byłem za daleko. Pod samymi drzwiami podsłuchiwał Czesio i nawet myślałem, żeby mu co zrobić i odsunąć stamtąd, ale wolałem nie. Zresztą i tak nic ciekawego nie wykrzyczeli.
— Skąd wiesz?
— Po Czesiu było widać. Słuchał przy dziurce od klucza jakoś tak beznadziejnie, krzywił się, stękał, ziewał i w końcu zaczął dłubać w nosie. Potem się poderwał i poleciał znów na górę, więc na wszelki wypadek nie czekałem, tylko zmyłem się na dół. I słusznie, bo zaczęli wychodzić. Znaczy nie tak, nie ma co mówić o zaczynaniu, wyszli wszyscy w kupie, nawet się tłoczyli w drzwiach i widać było, że każdy tylko patrzy na drugiego, żeby przypadkiem nie został pół kroku w tyle. Pozamykali drzwi i poszli. Umówili się polubownie na sobotę na po południu.
— Skąd wiesz?
— To akurat podsłuchałem. Ciągle byłem przed nimi, nie zwracali na mnie żadnej uwagi i gadali do siebie. W sobotę po południu mają się zebrać wszyscy razem i porozdzielać jakieś’ rzeczy, a o samo mieszkanie będą się dalej kłócić. Co do rzeczy, też się jeszcze nie pogodzili. Czesio tego nie słyszał, bo był za nimi, kawałek dalej.
— Nie szkodzi. I tak będzie stróżował. Trzeba popatrzeć w sobotę, czy nie wyrzucą czegoś do śmietnika…
— Śmietnika Czesio nie popuści — przerwał Pawełek stanowczo. — Nie mamy szans, chyba że go poszczujemy psem. Trzeba wykombinować coś innego, ale jeszcze nie wiem co.
A co u ciebie?
Sens pytania Janeczka zrozumiała bezbłędnie. Wypłukała ostatni talerz i zakręciła kran.
— Chała najzupełniej dokładna — oznajmiła zimno.
— Jak to? — zdziwił się Pawełek.
— Tak to. W ogóle nie ma takiego adresu. Taki dom nie istnieje.
— Jak to…? A co istnieje?
— Nic. Puste miejsce. Nieużytek. Znalazłam odpowiednią pocztę i spytałam. Nie ma takiego adresu. Pawełek przez chwilę przetrawiał informację.
— To co to ma znaczyć? Wyraźnie było przecież napisane, nie?
— Może nie tak całkiem idealnie wyraźnie… Obejrzałam to jeszcze raz przez różne lupy. Możliwe, że to wcale nie jest trzydzieści, tylko sto trzydzieści. Zupełnie inne miejsce i już nie zdążyłam tam pojechać. Trzeba będzie jutro.
— Jutro mieliśmy iść do tej pani Nachowskiej — przypomniał Pawełek. — Znów się rozdzielamy?
— Nie, do pani Nachowskiej powinniśmy iść razem, mnie się wydaje, że tak będzie lepiej. Poza tym zastanowiłam się i uważam, że najpierw może zajrzeć do klubu. Może ona tam będzie, może coś zobaczymy, może nie wiem co…
Pawełek rozważył kwestię i przyznał siostrze rację. Penetracja ulicy Bonifacego została ustalona na jutro i można było wreszcie zająć się badaniem łupu z szuflady.
Zapałki, połamanego papierosa i pół czystej, pogniecionej koperty Janeczka zdecydowała się wyrzucić od razu. Pinezki i mały, metalowy przedmiocik Pawełek przezornie schował. Obejrzany pod światło kawałek filmu nie wydawał się interesujący, widać było na nim krajobraz nad jakąś wodą i nic poza tym, zostawili go jednakże na wszelki wypadek. Ostatnia do zbadania była kartka i zapiski na niej.
— Po pierwsze, to jest połowa zawiadomienia z banku… — zaczęła Janeczka.
— Dolarowego — wtrącił Pawełek. — Matka takie dostaje.
— Wszystko jedno. Miał na koncie 376 dolarów i 24 centy. Musiało to być stare, bo podarł i pogniótł…
— Podarła i pogniotła — skorygował znów Pawełek. — Ta osoba, co umarła, to była baba. Mieszkała sama, jej mąż umarł dwadzieścia lat temu.
— Skąd wiesz?
— Podsłuchałem. To znaczy, wpadło mi w ucho, jak się polubownie umawiali na sobotę, jedna mówiła do drugiego, że testament jest nieważny, bo mąż umarł dwadzieścia lat temu, a żona przeżyła do tej pory, więc ta siostra nie ma nic do gadania.
— No i dlaczego tego od razu nie mówisz?
— A co nas to obchodzi? Mało ważne, co było dwadzieścia lat temu, ważne jest to co teraz!
— Ale o testamencie była mowa, nie? Dla nas jest ważne, kto po kim dziedziczy!
— No to przecież właśnie powiedzieli, że testament jest nieważny! Janeczka zastanowiła się przez chwilę.
— Czekaj. Jaka siostra?
— A skąd ja mam to wiedzieć? Jakaś siostra, tego męża, albo tej żony. Nie ma nic do gadania, tyle usłyszałem. Jak nie ma nic do gadania, znaczy nie dziedziczy, możemy się nią nie zajmować.
— No może… No dobrze, więc podarła i pogniotła, czyli sprawa banku do niczego. Z drugiej strony jest telefon.
— Myślisz…?
— No, a co to ma być innego? 42–86–34. I Przew. w nawiasie. Początek nazwiska, albo czegoś w tym rodzaju. Numer telefonu jakiegoś Przewa.
Pawełek przyjrzał się kartce gołym okiem i przez lupę, aczkolwiek cyfry i litery były duże i doskonale widoczne.
— W nawiasie, to czy ja wiem… — zauważył niepewnie. — Zadzwonić…?
— I co powiesz?
— Nie mam pojęcia… Janeczka pokręciła głową.
— Mam lepszy pomysł — oznajmiła dumnie. — Zadzwonić do biura numerów i zapytać, do kogo to należy.
— Pierwszorzędnie! — ucieszył się Pawełek.
— Ale to nie my — ciągnęła Janeczka, udoskonalając swój pomysł. — Zgadną, że nie jesteśmy dorośli i nic nam nie powiedzą Ktoś inny…
— Pani Amelia! — podsunął Pawełek bez namysłu. — Dobra jest do tych rzeczy, bo o nic nie pyta, tylko robi, co jej się każe. Dzwonimy?
— No pewnie. I to już!
Pani Amelii jednakże nie udało się złapać. W jej mieszkaniu znajdowała się jakaś inna osoba, która uprzejmie poinformowała, że pani Amelia jest u przyjaciółki na imieninach i wróci bardzo późno. Sprawa telefonu z kartki musiała ulec pewnej zwłoce.
Następny w kolejności był denerwujący problem ulicy Bonifacego.
Tym razem adres został odczytany chyba prawidłowo, bo budynek istniał. Była to duża, narożna willa w niewielkim ogrodzie, stojąca wśród licznych podobnych. Wydawała się mocno zaniedbana. Ogród był też zaniedbany i dość zarośnięty, przy siatce stały jakieś budy, za małe na garaż i za duże dla psa, trochę źle widoczne, bo znajdowały się w głębi, w najdalszym narożniku ogrodzenia. Nie działo się tam nic i z wnętrza nie dobiegały żadne dźwięki. Janeczka i Pawełek z największą uwagą przyjrzeli się całej posiadłości, stwierdzili, że furtka jest zamknięta. Chaber obwąchał dokładnie dwa boki posesji, dostępne od ulicy i na tym penetracja została zakończona. Wciąż trochę niepewni, czy dobrze trafili, wrócili do Śródmieścia załatwiać pozostałe sprawy.
Cudzikowski, zgodnie z przypuszczeniami, okazał się hydraulikiem. Machniak i Filipek zaś malarzami pokojowymi. Wyszło to na jaw od razu, bo drzwi, do których z determinacją zadzwonili, otworzyła im żona któregoś z nich, pani Machniakowa lub też pani Filipkowa. W notesie wuja pani Amelii przy obu nazwiskach widniał jeden adres i dopiero w ostatniej chwili uprzytomnili sobie, że nie wiedzą, do którego z nich należy. Na szczęście, zanim zdążyli otworzyć usta, osoba w progu poinformowała, że mąż maluje teraz instytucję i żadnych zamówień na ten rok przyjmował nie będzie. Najwcześniej w styczniu. Potem zorientowała się, że ma przed sobą dwoje dzieci, zreflektowała się i spytała, czego chcą i w jakiej sprawie przyszli. Po usłyszanym na wstępie komunikacie odpowiedź mieli gotową.
Resztę załatwili w domu.
Pani Amelia bardzo chętnie zgodziła się spytać o ów numer z kartki, zastrzegła się tylko, że to może potrwać. Biuro numerów jest zajęte bez przerwy i niewykluczone, że trzeba tam będzie zadzwonić w środku nocy. Zapewne uczyni to jutro, w każdym razie muszą cierpliwie poczekać.
Dziadek dostarczył ostatniej wiadomości, mianowicie podał datę śmierci pana Jeremiego Płoszyńskiego. Sprawdzili datę na liście pana Fajksata i okazało się, że jest ona znacznie późniejsza. Pan Fajksat powołał się na znajomość z panem Płoszyńskim prawie rok po jego śmierci.
— Uspokoiłam się — powiedziała z ulgą Janeczka. — Podejrzewałam coś takiego i nareszcie wiem na pewno. Już widać, o co chodzi.
— Jasna sprawa— zaopiniował Pawełek. — Specjalnie odczekał, żeby nie można było sprawdzić. Nieboszczyka już nikt nie zapyta, kogo zna i co o nim myśli.
— No więc właśnie. Chciałabym tylko wiedzieć, czy rzeczywiście wuj pani Amelii miał te znaczki. Czy je sprzedał komuś innemu, czy ta ciotka sprzedała panu Fajksatowi i chora będę, jeśli się tego…
Janeczka urwała nagle i ze zmarszczonymi brwiami zapatrzyła się w okno.
— Co się stało? — spytał po chwili Pawełek.
— Nie dowiem. Otóż właśnie dowiem! Wiem jak!
— No?
— To były bardzo drogie rzeczy, nie? Dziadek mówił, że drogie.
— Drogie. To co?
— To musieliby dostać jakieś pieniądze, ten wuj, albo ta ciotka. Pani Amelia powinna wiedzieć, czy wuj i ciotka nagle się jakoś wzbogacili!
Pawełek okazał wahanie.
— Nie wiem. Jeżeli kupił Fajksat… Przypomnij sobie, co dziadek mówił, on kantuje. Może i kupił od tej ciotki, a wzbogaciła się tyle, co kot napłakał.
— Nie — odparła stanowczo Janeczka, kręcąc głową. — On te znaczki wyraźnie wymienił, napisał, że mu zależy i już nie mógł udawać, że to same śmieci. Mógł zapłacić połowę, ale nic mniej.
— I myślisz, że to by się dało zauważyć?
— Nie wiem. Ale co nam szkodzi zapytać panią Amelię? Tak przy okazji…
— No fakt — przyświadczył Pawełek. — Zapytać można.
No, w piątek udało nam się odwalić prawie całą robotę, ciekawe, co nam się uda jutro…

* * *

W sobotę wszyscy troje czatowali na Saskiej Kępie już od południa. Janeczka miała lekkie pretensje.
— Nie mogłeś chociaż podsłuchać, o której godzinie oni się umówili? — pytała z goryczą. — Nie mówię, żeby co do minuty, ale przynajmniej trochę… ?
— Podsłuchałem przecież. Po południu.
— Popołudnie to jest nie wiadomo co. Może trwać do wieczora. Coś więcej…
— Co więcej, co więcej! — zdenerwował się w końcu Pawełek. — Słowa więcej nie powiedzieli! Godzinę sobie ustalili w mieszkaniu, a na ulicy tylko sobota i popołudnie! Godzinę podsłuchał Czesio!
— Toteż właśnie. Nie podoba mi się, że go nie ma. Może oni się umówili na ósmą wieczór i będziemy tu siedzieli jak półgłówki przez cały dzień.
— No i cóż takiego, pogoda ładna, a prowiant mamy. Nic nie poradzę, siła wyższa.
Janeczka westchnęła i spróbowała pogodzić się z sytuacją. Pogoda, jak na jesień, istotnie była prześliczna, słoneczna i bezwietrzna. Skwerek przed wejściem do pilnowanego budynku zawierał w sobie liczne ławki, trzepaki i murki, było na czym siedzieć. Z irytującym czekaniem nie łączyły się przynajmniej żadne uciążliwości.
Rozejrzała się uważniej i zastanowiła.
— Nie wiem, czy dobrze robimy — powiedziała z lekkim wahaniem. — Znów będzie to samo.
— Jakie to samo?
— Jak poprzednio. Czesio bliżej, a my dalej. Przyleci i od razu pójdzie wyżej na te schody. W kwiatkach się razem nie zmieścimy, a z góry lepiej widać.
— No to go przecież nie zepchniemy…!
— Głupi jesteś. Ja myślę, co zrobić, żeby było odwrotnie. My w lepszym miejscu, a on w gorszym… Pawełek wpadł na pomysł od razu.
— Możemy lecieć wyżej, jak tylko Chaber powie, że idzie. Jakby się też pchał do góry, namówimy Chabra, żeby zawarczał. Czesio pomyśli, że tam jest pies…
— Nawet dosyć słusznie pomyśli.
— … i nie będzie się upierał. Może się nie bać, ale pomyśli, że pies narobi hałasu, więc da spokój i zostanie na dole. Janeczka przez chwilę rozważała następną kwestię.
— Nie wiem jeszcze, co tu zrobić, żeby zobaczyć, czy tam są znaczki…
— Powinny być! Bez powodu Czesio tu nie lata!
— … i kto je weźmie, jak się podzielą wszystkim. Żeby było wiadomo, z kim potem gadać. Niekoniecznie my, może gadać dziadek, ale musimy mieć pewność. Poza tym oni mogą je rozdzielić, każdemu trochę. Nie wiem, co jeszcze mogą. Same zmartwienia.
— Z góry, w każdym razie, zobaczy się najwięcej. Klasery są ciężkie, może ktoś się będzie uginał…
Przez dłuższą chwilę zastanawiali się nad rozwiązaniem tych wszystkich, wysoce kłopotliwych problemów. Zadanie wcale nie było łatwe i uzyskanie pożądanej wiedzy nie zapowiadało się różowo.
— Najgorsze właściwie jest to, że nie wiemy, jak oni się nazywają — zaopiniował Pawełek z niezadowoleniem po kolejnej chwili milczenia. — Nie wiemy, gdzie mieszkają i pojęcia nie mam, jak ich potem dopaść.
— To będzie można załatwić z sąsiadem — odparła Janeczka. — Mam nawet pomysł, z tym, że nie od razu. Po przeczekaniu. A tymczasem, jeżeli ktoś z nich przyjdzie piechotą, spróbujemy go wyśledzić.
— Ejże! A jeśli samochodem, to numer! Byle nie taksówką!
— Martwi mnie ciągle, że Czesia nie ma. Ta ławka trochę twarda.
— No dobra, może są umówieni na trochę później. I tak cieszmy się, że nie musimy siedzieć na schodach, niewygodnie i cały dom by nas zobaczył. A tak, proszę, możemy lecieć w ostatniej chwili, jak Chaber powie o Czesiu…
Zaprogramowany na Czesia pies obiegał skwerek bez pośpiechu, wąchając wszystko po drodze. Wiadomo było, że przeciwnika wyczuje z daleka i poinformuje o nim natychmiast. Obserwowali go przez jakiś czas z uczuciem zbliżonym do nabożnego uwielbienia.
Pawełek odwrócił wreszcie wzrok od Chabra i spojrzał w stronę dojazdowej uliczki za śmietnikiem.
— Rany kota, są…! — wrzasnął zduszonym głosem, zrywając się z miejsca.
Janeczka wzdrygnęła się gwałtownie i poderwała również.
— Jak to…? A Czesio…?
Za śmietnikiem stał wiśniowy duży fiat, z którego wysiadały jakieś osoby. Zasłaniał je nieco gęsty krzak i betonowa ścianka. Pawełek przemknął się z drugiej strony i po chwili wrócił.
— Są! To oni! Poznaję dwie sztuki, tego trzeciego tu przedtem nie było. Nie wiem gdzie Czesio, też nie rozumiem, dlaczego go tu nie ma, ale to lepiej. Idziemy na górę?
Janeczka usiadła z powrotem na ławce.
— Nie, jeszcze nie. Powinno ich być więcej, nie? Nie mogą tam wejść inaczej, jak tylko razem, sam mówiłeś. Poczekamy na wszystkich.
— I jak potem wejdziemy?
— Zwyczajnie po schodach. Chyba po schodach wolno chodzić? Będą myśleli, że idziemy gdzieś na górę, to co ich obchodzi.
— Czekaj, sprawdzę numer tego samochodu…
Trzy osoby wysiadły wreszcie i wolnym krokiem zbliżyły się do budynku. Jedna starsza pani i dwóch znacznie od niej młodszych panów, jeden z nich w okularach, a drugi z niewielką bródką. Weszli do środka, ale po chwili pan w okularach wyszedł, zatrzymał się przed drzwiami, zapalił papierosa i rozejrzał się dookoła.
— Czeka na resztę — stwierdził Pawełek. — Siedźmy spokojnie, nie potrzeba, żeby na nas zwracał uwagę. Nie widziałem go tu przedtem, byli tylko tamci dwoje.
— On mi się nie podoba — zakomunikowała Janeczka.
— Bo co?
— Nie wiem. Wydaje mi się podejrzany.
— W jakim sensie?
— Mówię przecież, że nie wiem! Muszę się nad tym zastanowić…
Nie umiejąc sensownie sprecyzować swoich doznań, Janeczka wyraźnie czuła, że z tym panem jest coś nie w porządku. Wyszedł i czeka, niby nic, zapalił papierosa, tamci państwo siedzą może na schodach, albo u tego sąsiada, sąsiad może być niepalący, więc ten pan z papierosem wyszedł na zewnątrz. Normalna sprawa. W dodatku ma uzasadnienie, czeka na pozostałych… Ale jednak czeka jakoś nie tak, nie patrzy na ulicę, tylko rozgląda się wokół, jakby ukradkiem… Jakby chciał udawać, że nic podobnego, wcale na nikogo nie czeka, chociaż przecież właśnie do czekania na resztę spadkobierców ma pełne prawo…
Podzieliła się swoimi wrażeniami z Pawełkiem w sposób dość niejasny i chaotyczny. Pawełek zgodził się z nią bez wahania.
— Niech go Chaber obwącha! — zażądał stanowczo. — Na wszelki wypadek.
— W takim razie musimy go jakoś nazwać, bo coś trzeba powiedzieć psu.
— Ma okulary. Okularnik!
Następne dziesięć minut zostało poświęcone tresurze. Chaber powinien obwąchać i zapamiętać Okularnika dyplomatycznie, żeby nie zwrócić na siebie jego uwagi. Trudno było oczekiwać, że obwąchiwany nie zauważy dużego, rudobrązowego, lśniącego psa, jedyną metodą zatem pozostało wzięcie byka za rogi.
Rozglądający się nieznacznie dookoła Okularnik ujrzał nagle obok jasnowłosego, zakłopotanego chłopca. Chłopiec ukłonił się.
— Przepraszam pana bardzo, czy może mi pan powiedzieć, która teraz jest godzina? — spytał grzecznie. Okularnik spojrzał na zegarek.
— Pięć po pierwszej.
Chłopiec podziękował i spojrzał na swój zegarek. Wskazywała wpół do dwunastej.
— Stanął, czy co? — mruknął z troską i zaczął go nastawiać. Potem ukłonił się jeszcze raz i odbiegł.
Mimo woli Okularnik obserwował jego manipulacje z zegarkiem, jakieś dziwaczne i wyjątkowo niezręczne i prawie przeoczył dużego, brązowego psa, kręcącego się pod nogami. Pawełek zrobił, co mógł, żeby zająć rozmówcę. Pouczenie Chabra wzięła na siebie Janeczka.
Ledwie obaj zdążyli wrócić do niej nieco okrężną drogą, nadjechała taksówka. Wysiadły z niej trzy osoby, tym razem dwie panie i jeden pan, wszyscy dość wiekowi. Zatrzymali się na chwilę, witając z Okularnikiem, po czym weszli do środka.
— To jest adwokat — poinformował Pawełek.
— Ten co teraz przyjechał?
— Tak. To do niego gadali „panie mecenasie”.
— I co? To już wszyscy?
— Nie wiem. Chyba nie…
W tym momencie podjechał mały fiat i wysiadło z niego jeszcze dwóch panów, jeden starszy, a drugi znacznie młodszy. Z Okularnikiem przywitali się dość sztywno. Weszli do domu już wszyscy razem, z tym, że Okularnik puścił ich przodem, wchodził ostatni i jeszcze oglądał się za siebie, przepatrując skwerek.
— Punktualni — pochwalił ich Pawełek. — Chyba na pierwszą byli umówieni. A Czesia jak nie było, tak nie ma. Na schodach przecież nie siedzi, sprawdziliśmy cały dom.
— Czy to ci sami, co byli poprzednio? — spytała Janeczka. — Jak była ta awantura o komodę?
— Ci sami, tylko bez tej facetki z laską. I bez Okularnika. Reszta była w komplecie, a do tego sąsiad. Idziemy?
— Idziemy. I od razu na górę. Rzeczywiście, to jest podejrzane, że nie ma Czesia…

* * *

Czesia nie byk) z przyczyn całkowicie od niego niezależnych. Nie wiadomo, kto bardziej czekał na lecące z Algierii breloczki, bezpośrednio zainteresowany Zbinio, czy obojętny wobec kolekcjonerstwa Stefek. Przybycie breloczków oznaczało wizytę Janeczki i Pawełka, czyli osobisty kontakt z bóstwem. Pawełek stanowił wprawdzie tylko dodatek do bóstwa, ale też w jakiś tajemniczy sposób rozsiewał wokół siebie coś, jakby nadziemską mżawkę. Woń cudu. Przedsmak atmosfery upojenia. Codzienne oglądanie Janeczki w szkole w najmniejszej mierze nie zaspokajało potrzeb serca, przeciwnie, wzmagało pragnienie zacieśnienia znajomości, znalezienia się znów w sytuacji osobistej, wręcz intymnej współpracy. Pawełek ględził coś o dwóch tygodniach, dwa tygodnie to były dwa wieki, tak długo czekać Stefek absolutnie nie był zdolny.
Pamiętając z jednej strony o użyteczności Zbinia, z drugiej zaś o stosunku Stefka do Chabra, Janeczka raczyła od czasu do czasu spoglądać na wielbiciela nieco łaskawszym okiem. Skutki tego były straszliwe, emocje Stefka bowiem nie mieściły się w środku i musiały wydostawać na zewnątrz. Inaczej groziło mu uduszenie, albo nawet pęknięcie. Uczucia pod wielkim ciśnieniem bez najmniejszego trudu zdołały wyrwać wkopaną w szkolny trawnik ławkę, stłuc szybę w drzwiach wejściowych, wrzucić tornister kumpla na dach budynku, a przy ściąganiu go za pomocą różnych przyrządów urwać rynnę i wybić szybę także w oknie pokoju nauczycielskiego na pierwszym piętrze. Pomniejsze szkody trudno było zliczyć. Wyłącznie dotychczasowa niekaralność Stefka oraz jego niezłe wyniki w nauce pozwoliły uniknąć gromkich konsekwencji i poprzestać na wezwaniu „kogoś z rodziców”.
„Ktoś z rodziców” w postaci ojca załagodził sprawę i spowodował pozytywną zmianę. Ojciec Stefka nie był półgłówkiem, zorientował się, że synem targają jakieś nowe, wielkie namiętności i postarał się ukierunkować je twórczo.
Stefek, słuchający głupiego trucia z początku nieuważnie i z niechęcią, nagle zmienił zdanie. Nie wyjawiając swoich poglądów, pomyślał, że właściwie stary całkiem przytomnie nawija. Owszem, to jest coś, skoro już musi popełniać jakieś czyny, niech to będą czyny potężne, trwałe, budzące podziw całego otoczenia.
Całe otoczenie składało się wprawdzie tylko z jednej osoby, ale ta osoba na widok powybijanych szyb nie okazała najmniejszego zachwytu, tornister na dachu zaś i urwana rynna wywołały wzgardliwe skrzywienie i wzruszenie ramionami. A zatem to nie było to. Rzecz jasna, nie starał się o te wszystkie przypadki, samo mu wyszło, ale wobec tego teraz może powinien się postarać. I to nie o byle co, tylko o jakieś efekty starannie przemyślane i godne pochwały.
Jakaś niewielka część jego ogłuszonego uczuciami umysłu zdołała się zastanowić. W potrzebach i zainteresowaniach Janeczki i Pawełka był w końcu zorientowany. Chodziło im o znaczki. Konkurowali w tej dziedzinie z Czesiem i poszukiwali czegoś wstrząsająco ważnego. Czesio był jednostką podejrzaną, przeszkadzał, należałoby utrudnić mu działalność, usunąć go z drogi. Coś w rodzaju unieruchomienia przeciwnika… Owszem, niegłupie, ale to za mało. Warto by zdobyć dla nich znaczki, najlepiej olbrzymią ilość, jakieś kolekcje, wycyganione od kogoś, wyżebrane, wydarte przemocą lub podstępem. Błysnęły mu w głowie plany napadów i włamań, ale po pierwsze nie miał w tej dziedzinie żadnego doświadczenia, a po drugie nie widział na horyzoncie odpowiedniego obiektu. Chyba, że Czesio, albo ten jakiś jego wspólnik…
Nagle przypomniał sobie, że jego rodzony brat dostarcza Czesiowi znaczków za breloczki. Skądś te znaczki przecież bierze, ciekawe, skąd…?
Konwersacja pomiędzy Zbiniem i Stefkiem przebiegła dość burzliwie, ale zakończyła się ugodowo. Zbinio był wprawdzie zdania, że jego brat zwariował, nie mniej z tego wariactwa mógł wyciągnąć dla siebie wyraźne korzyści. W pierwszej kolejności na cały miesiąc odpadło mu czyszczenie butów, w drugiej mógł się pozbyć jednej okropnej baby. Baba pracowała w redakcji, rozpisującej rozmaite konkursy, dzięki czemu przychodziła tam olbrzymia ilość listów. Zbinio dostawał koperty z tych listów za wynoszenie śmieci i robienie ciężkich zakupów raz na tydzień. Proszę bardzo, jeżeli jego obłąkany brat sobie życzy, może wynosić te śmieci i robić zakupy, a za to będzie miał koperty ze znaczkami. Ponadto istnieje jedna cioteczna babka, może zresztą jest to prababka. Zbinio się trochę zgubił w pokoleniach, a Stefek w końcu również powinien mieć pojęcie o własnych krewnych… Ściśle biorąc, jest to ciocia Julcia. Ciocia Julcia zbiera monety. Nie są to złote dukaty sprzed stuleci, ale nawet współczesny bilon też bywa dosyć drogi i trudno osiągalny. Proszę bardzo, niech Stefek spróbuje dostać gdzieś 5 groszy z 1949 roku z ząbkowanym bokiem, albo 2 grosze z napisem „próba”. Ciotka Julcia za takie rarytasy daje znaczki, które ma gdzieś tam zadołowane po przodkach, z tym że jest skąpa i daje po odrobinie. Czesio jest na te znaczki strasznie pazerny. Jeśli Stefek sobie życzy, może przejąć także ciocię Julcię, pod warunkiem jednakże, że Zbinio przez to nie straci breloczków. Dostawał je od Czesia, nie robi mu żadnej różnicy, może teraz dostawać od Stefka…
Stefek czuł w sobie siły nadludzkie i nie załamała go nawet ciocia Julcia. Zacisnął zęby, zapisał sobie adres baby od śmieci i zakupów i chwilowo zaniechał snucia dalszych planów, czuł bowiem potężny zamęt w umyśle. W następnych działaniach postanowił pójść na żywioł.
Szalejące uczucia pchnęły go do czynów desperackich. Nie miał wprawdzie najmniejszego pojęcia o zamiarach i potrzebach Czesia, ale na wszelki wypadek zdecydował się przeszkadzać mu we wszystkich. Wolna sobota wydawała się dniem do tych celów odpowiednim.
O ósmej rano wyrwał ze snu panią z redakcji, która, ziewając, rozczochrana i w szlafroku, poleciła mu nabyć świeże pieczywo i wodę mineralną, wręczyła dwie torby ze śmieciami i na zakończenie dała wreszcie ogromny stos kopert. Poszukiwanie wody mineralnej w obcej dzielnicy trochę potrwało, tak, że u Czesia znalazł się dopiero dwadzieścia po jedenastej.
Czesio otworzył mu drzwi, prawie gotów do wyjścia. Był sam w domu, jego rodzina już się gdzieś rozlazła. Bez większego zainteresowania przyjął komunikat, że Stefek zastępuje Zbinia, z dużym zaciekawieniem natomiast obejrzał koperty.
— Parę sztuk się przyda — mruknął krytycznie. — Nie mam czasu teraz oglądać, bo muszę wyjść. Breloczek będzie, ale za drugie tyle.
Stefek zorientowany był w umowie pomiędzy Zbiniem i Czesiem, nie protestował zatem i nie próbował się targować za to natychmiast postanowił uniemożliwić Czesiowi wyjście z domu. Otumaniony wielkimi uczuciami, niezbyt sprawnie posługiwał się umysłem, ale kwitło w nim natchnienie.
Czesio jeszcze przez chwilę zachłannie przeglądał koperty, nie zwracając uwagi na swego gościa. Gość w pośpiechu rozejrzał się dookoła i wpadły mu w oko klucze, leżące na stoliku w przedpokoju. Nie musiały to być klucze od mieszkania, ale ich wygląd zewnętrzny tego nie wykluczał. W jednej chwili natchnienie Stefka chwyciło je i bez żadnego udziału umysłu wepchnęło w czubek buta, stojącego pod wieszakiem. Sądząc z rozmiarów i stanu, były to robocze buty ojca Czesia.
Czesio spojrzał na zegar, porzucił koperty i ogłosił, że wychodzi. Włożył kurtkę, zamienił domowe kapcie na wyjściowe obuwie i sięgnął na stolik. Sięgnął nie patrząc, pomacał, nie domacał się niczego, więc spojrzał. Stefek już wiedział, że postąpił słusznie i błogość spłynęła mu na duszę.
Czesio zajrzał pod stolik.
— Co za zaraza? — zdziwił się. — Gdzie te klucze? Obejrzał stolik, potrząsnął leżącym na nim szalikiem, przesunął stojący na środku wazonik ze sztucznymi kwiatkami, zajrzał do wazonika, przykucnął i zaczął szukać na podłodze. Nie znalazł niczego. Wysunął małą szufladkę stolika i pogrzebał w niej. Podniósł się wreszcie i rozejrzał po przedpokoju.
— Gdzie te cholerne klucze? — powiedział trochę niespokojnie. — Ty, popatrz, tu gdzieś powinny być klucze, cały pęk. Ja się śpieszę. Bez kluczy przecież nie wyjdę.
Szczęście Stefka wzrosło.
— A nie macie jakiego gwoździa, gdzie to się wiesza? — podsunął życzliwie.
Czesio spojrzał na niego z powątpiewaniem, wszedł do kuchni i obejrzał boczne ścianki kuchennych szafek. Na jednej z nich wisiały kluczyki do piwnicy, na drugiej dwie ścierki. Czesio na wszelki wypadek obejrzał także i ścierki. Zaczął szukać na kuchennym stole.
— Pomóż mi! — zażądał niecierpliwie. — Popatrz gdzie popadnie. Na kredensie zobacz i pod spodem, ja zobaczę w pokoju.
Po półgodzinie przejrzane było wszystko, meble, szuflady i podłoga, a Czesio, rozwścieczony, przeszukiwał kieszenie wszystkich płaszczy, kurtek i spodni, wiszących w szafach. Stefek pomagał mu gorliwie, wysuwając supozycje, które doprowadziły go do penetracji doniczek z kwiatkami. Na środku przedpokoju piętrzył się stos przedmiotów wysypanych z teczek i toreb całej rodziny.
Stefek jednakże przedobrzył. Snując przypuszczenia bez żadnych ograniczeń, rozszerzył Czesiowi horyzonty. Kwadrans po dwunastej Czesio poniechał myślenia i zaczął zaglądać wszędzie, do garnków na kuchni i do naczyń w kredensie. Po garnkach przyszła wreszcie kolej na buty.
Stefek zorientował się, że nie jest dobrze i lada chwila Czesio te klucze znajdzie. Z zapałem symulując pomoc, za plecami Czesia wyciągnął klucze z noska buta, ale nie zdążył już zrobić z nimi nic więcej, jak tylko wepchnąć je pod spód zalegającego przedpokój bezładnego stosu zeszytów, książek, narzędzi, notesów, kosmetyków, rękawiczek, chustek do nosa i rozmaitych papierów. W minutę potem rozjuszony Czesio potrząsnął butami ojca i grzebał w ich wnętrzu.
— Może w łazience? — podpowiedział Stefek głosem cierpiącym i słabym, bo już rozkwitał w nim następny pomysł. — Ktoś miał w ręku akurat jak tam poszedł…
Czesio nawet nie spojrzał na niego, runął do łazienki. Rzeczywiście, łazienkę jakoś dotychczas przeoczył… Po chwili rozległ się stamtąd brzęk tłuczonej butelki i przenikliwy zapach wody kolońskiej zawiercił w nosie. Jednym gestem Czesio wywalił na podłogę całą zawartość kosza na brudną bieliznę, omal nie wyrwał z zawiasów drzwiczek pralki. Coś mu nagle przyszło do głowy, popędził do kuchni, szarpnął drzwiczki lodówki, stłukł jajko, gwałtownie wysunięty zamrażalnik wypadł mu z ręki i runął na podłogę razem z mięsem, masłem i mrożonym szpinakiem.
Za kwadrans pierwsza Czesio dostał szału. Mamrocząc pod nosem wyszukane inwektywy pod adresem siostry, która z pewnością zabrała ze sobą przez roztargnienie jego klucze, zamierzył się i z całej siły strzelił kopa wprost w środek śmietnika w przedpokoju.
Książki, zeszyty, ekierki i śrubokręty rozleciały się na wszystkie strony, a wielki pęk kluczy z brzękiem poleciał aż pod drzwi wyjściowe. Do brzęku dołączył się bolesny jęk Stefka, którego wydanie z siebie przyszło mu z największą łatwością.
Czesio w pierwszym momencie zbaraniał, w następnym rzucił się na klucze, jak dzikie zwierzę na uciekający żer. Stefek jęknął ponownie.
— Cholera, ślepa komenda, jełop głupi! — pomstował Czesio. — Gdzie one były, jak ja mogłem ich nie zobaczyć?! Ty, pomóż mi, tu trzeba trochę ogarnąć, bo mnie matka zabije. Rusz się!
Stefek ruszył się, ale niezgodnie z życzeniami Czesia. Zgiął się nagle i złapał za brzuch.
— Zaraz… O rany… Coś mi się stało… Czesio powstrzymał na chwilę wpychanie rozwalonego bałaganu do byle których toreb.
— Co ci się stało?
Stefek uznał za właściwe jęknąć chrypliwie i w miarę możności przerażająco.
— Nie wiem… Brzuch mnie boli potwornie… O Jezu…
Wciąż zgięty i trzymając się za brzuch, nie udzielając dalszych wyjaśnień, popędził do łazienki. Był zdania, że Czesio sam powinien wyciągnąć właściwe wnioski.
Czesio wnioski wyciągnął, ale nie przejął się nimi zbytnio. W kwestii dolegliwości Stefka nie miał żadnych złych przeczuć. Wrócił do pośpiesznego upychania byle gdzie bezładnie rozrzuconego stosu.
Skończył ze stosem i skoczył do kuchni. Wycieranie rozmazanego po podłodze jajka zabrało mu chwilę czasu. Ulokował na miejscu zamrażalnik. Wpadł do obu pokojów kolejno i usunął najbardziej widoczne ślady swoich poszukiwań. Powrzucał z powrotem powyciągane buty do szafki, niekoniecznie parami. Przypomniał sobie o łazience, o tej rozbitej butelce i wywalonych brudach, popędził pod drzwi, spróbował klamki, stwierdził, że zamknięte i niecierpliwie zapukał.
— Ty, co jest? Długo tam będziesz… ?
Z wnętrza dobiegł go przeciągły jęk i bolesne stęknięcie.
Zaniepokoił się odrobinę.
— Ty, Stefek, co z tobą? Wyłaź, jak rany, ja się śpieszę!
Stefek siedział na wannie i zastanawiał się, z jaką częstotliwością jęczeć. I czy może lepiej mniej jęczeć, a więcej stękać. Usiłował wyobrazić sobie zaplanowaną sytuację tak, jakby była prawdziwa. Gdyby rzeczywiście brzuch go bolał tak okropnie, co by zrobił… ?
Wciąż pełen wahań, najpierw stęknął, a potem zajęczał. Stęknięcie spodobało mu się bardziej. Czesio walnął w drzwi pięścią.
— Odezwij się, do cholery! Co się z tobą dzieje?!
— Zaraz… — miauknął Stefek boleściwie. — O rany… Nic, brzuch mnie boli…
Zdecydowawszy się na stękanie, odpracował je z wielkim artyzmem. Czesio za drzwiami, uspokojony już nieco odzyskaniem kluczy, na nowo zdenerwował się do szaleństwa.
— Słuchaj, nie wygłupiaj się, ja muszę wyjść z domu! Spóźniony jestem jak cholera! Co ci jest, do wszystkich diabłów, mam ci wzywać pogotowie, czy jak?!
W pierwszym błysku rozszalałego natchnienia Stefek pomyślał, że świetnie. Czesio nie ma telefonu, musi gdzieś lecieć, żeby zadzwonić, do sąsiadów, albo może nawet na ulicę… Natychmiast jednak zreflektował się, przed pogotowiem musiałby uciec i wszystko razem wypadłoby mocno podejrzanie. Nie, lepiej wyzdrowieć…
— Zaraz… — wystękał. — Nie, już mi trochę przechodzi… Nie macie tu jakiegoś lekarstwa…? Takiego na brzuch… Chyba coś zżarłem…
Czesio pod drzwiami myślał w przyśpieszonym tempie. Wzywanie pogotowia nie pociągało go w najmniejszym stopniu. Przy atakach niestrawności jego matka stosowała najprostsze lekarstwo świata, dziwne może, ale na ogół skuteczne. Dobra, da to temu gówniarzowi, żeby go piorun strzelił…
— Zaraz ci dam! — wrzasnął. — Wyłaź! Moja matka mówi, że to najlepsze! Tylko wyłaź stamtąd wreszcie!
Stefek już miał zamiar rozszerzyć zakres symulacji, szeleszcząc na przykład papierem toaletowym, ale usłyszał, że Czesio odbiega i powstrzymał się. Papier toaletowy zostawi sobie na później, jak ten cep znów tu zacznie tupać pode drzwiami. Siedział na wannie i cierpliwie czekał.
Czesio trzęsącymi się rękami zapalał gaz pod czajnikiem. Jego matka na takie rzeczy dawała po prostu szklankę gorącej wody i kazała to natychmiast wypić. Czystej wody, bez żadnych dodatków. Twierdziła, że na trawienie nie ma nic lepszego i Czesio był nawet skłonny jej wierzyć. Dobra, da gnojowi szklankę ukropu i niech wychla, byle prędzej…
Stefek usłyszał, że Czesio wraca i czym prędzej chwycił rolkę papieru toaletowego. Nie zamierzał go zmarnować zbyt wiele, do szeleszczenia mały kawałek wystarczy. Najgorsze właściwie jest to, że teraz będzie chyba uperfumowany na wieki, ta woda kolońska śmierdzi nieziemsko, przejdzie nią, nie ma siły…
Woń wody kolońskiej Czesio czuć nawet za zamkniętymi drzwiami, co doprowadzało go niemal do obłędu, wciąż nasuwając na myśl ten bałagan do usunięcia. Przyniósł sobie z kuchni szczotkę i śmietniczkę, popukiwał w drzwi i przytupywał nogami.
— Ty, co z tobą? Wyłazisz, czy nie?! Pośpiesz się, do wielkiej febry, skonam tu przez ciebie!
Stefek postanowił z wolna wracać do zdrowia. Rysowały mu się już następne projekty, które wymagały dobrego samopoczucia. Nie zamierzał odczepić się od Czesia, jak przeszkadzać to przeszkadzać konsekwentnie. Dywersyjna działalność zaczynała mu się coraz bardziej podobać, a natchnienie rosło w nim i kwitło. Poniechał stękania i przestawił się na normalny ludzki głos.
— Już, zaraz. O rany, już mi lepiej. Już mi przechodzi…
— Wyłaź! Dam ci coś na to!
— Nie poganiaj mnie, zaraz wychodzę…
Dobiegający zza drzwi szelest papieru toaletowego sprawił Czesiowi niejaką ulgę. Porzucił łazienkę i popędził do kuchni. Woda w czajniku już szumiała. Wyjął z kredensu szklankę i znów wrócił do Stefka.
— NO!!! — ryknął z wściekłością. — Co jest?!!!
— W porządku! — odwrzasnął Stefek. Dusza mówiła mu, że dłużej sprawy przeciągać nie należy, Czesio wyłamie drzwi i wywlecze go stąd siłą. — Przeszło mi, zaraz wychodzę!
Usłyszał biegające kroki, kiedy Czesio skoczył do kuchni i z powrotem. Mamrotał jakieś przekleństwa. Stefek zdecydował się spuścić wodę, a następnie umyć ręce. Odkręcił kran.
Czesio zaczął szarpać klamkę
— Otwieraj…!
— Zaraz, niech ręce umyję…
— Otwieraj, do cholery! Ja tam muszę posprzątać! Wpuszczaj mnie, bo mnie tu jasny szlag trafi!
Stefek wyczuł, że struna pęka, otworzył namydlonymi rękami. Czesio potknął się o przyniesioną wcześniej szczotkę i z impetem wpadł do wnętrza. Zdążywszy rzucić okiem w lustro, Stefek pożałował straszliwie, że nie potrafi na poczekaniu zblednąć i zzielenieć. Jak na człowieka po ciężkim ataku niestrawności, wyglądał wręcz obrzydliwie kwitnąco. Z rozgoryczeniem pomyślał, że każda baba za pomocą stojących tu kosmetyków w jedną minutę zrobiłaby się na trupa…
— Skończ do pioruna, z tymi rękami! — awanturował się Czesio, wymiatając z kątów okruchy butelki. — Do kuchni…!!!
— Zaraz… — zaprotestował Stefek. — Czy mi to nie wróci?
— Nic ci nie wróci! Do kuchni! Dam ci lekarstwo! Jazda!
Woda w czajniku parowała aż na sufit. Czesio, zaciskając zęby, nalał pełną szklankę. Przytrzymywał przy tym Stefka za ramię w obawie, że znów mu się zamknie w tej łazience. Zarówno drzwi do łazienki, jak i zamek w nich, były wyjątkowo solidne, dawno zabezpieczone przez ojca i to z winy jego samego, Czesia. A także tej kretynki, jego siostry. Obydwoje mieli zwyczaj wpadać tam z rozpędu i już trzy razy udało im się wyrwać zwyczajny haczyk, co ogromnie zdenerwowało rodziców. Dlatego teraz drzwi do łazienki godne były bunkra, jeżeli ten szczeniak zamknie się tam ponownie…
Stefek nie zamierzał wracać do łazienki, miał inne plany. Ukrop w szklance bardzo go ucieszył, nie można przecież czegoś takiego wypić duszkiem!
— Pij! — rozkazał Czesio zarazem groźnie i rozpaczliwie. — Póki gorące! Najprędzej jak możesz! Pomaga, gwarantowane! No pij, mówię, bo wystygnie!
Stefek posłusznie spróbował.
— No co ty…? Poparzy mi wszystko!
— Nic ci nie poparzy! Ja takie piłem! Musi być gorące! Pij, ale już!!!
Stefek zaczął siorbać po maleńkiej odrobinie. Ukrop w postaci kilku kropel dawał się wytrzymać, bardziej parzyło w palce. Przekładając szklankę z ręki do ręki, popijał cudowne lekarstwo w tempie wprost wymarzonym, mogło mu to wystarczyć na cały dzień. Czesio patrzył na niego wzrokiem bazyliszka.
— Prędzej! Pij porządnie! Mówię, to musi być gorące!
— Przecież piję. Ty masz rację, to bardzo dobrze robi…
Wszystko ma swój kres. Mimo najszczerszych starań szklanka wody zajęła Stefkowi zaledwie 12 minut. Czesio już tupał przy drzwiach wyjściowych.
— Kurczę, ale niefart! Spóźniony jestem ze dwie godziny! Wychodź wreszcie!!!
— A dokąd jedziesz? — zaciekawił się Stefek na schodach, gorliwie pędząc za Czesiem. Dopiero teraz zauważył, że Czesio trzyma pod pachą aktówkę, którą chwycił z półki nad wieszakiem i pożałował, że nie wiedział o niej wcześniej. Może też udałoby się ją schować…
— Na Saską… — wyrwało się Czesiowi i poprawił się szybko. — Na miasto!
— Ja też. Autobusem?
— Taksówką! Jak będzie…
Szczęście tego dnia sprzyjało Stefkowi, taksówki nie było ani jednej. Czesio zawahał się i popędził na przystanek. Autobus odjechał mu dosłownie sprzed nosa. Czekał, półprzytomny wręcz ze zniecierpliwienia, wyglądając na jezdnię i machając na wszystkie przejeżdżające samochody. Stefek w doskonałej formie, całkowicie już wyleczony, wiernie trwał przy jego boku.
Stanowczy zamiar nie dopuszczenia Czesia do żadnego pojazdu sprawiał mu niejaki kłopot. Przeszkodzić w tym należy, to oczywiste, cokolwiek Czesio chciałby zrobić, powinien mu to uniemożliwić. Jak dotąd, udawało się całkiem nieźle, ale co teraz? Podstawić mu nogę w momencie wsiadania, odciągnąć od przystanku…? Bez powodu Czesio się stąd nie oddali…
Wolna sobota wczesnym popołudniem nie była zbyt obficie zaopatrzona w komunikację. Przejechał jeden autobus, ale w przeciwną stronę. Taksówki nie pojawiały się wcale.
— Skocz i zobacz, czy tam co nie stoi! — zażądał oszalały ze zdenerwowania Czesio. — Na postoju! Jakby jaka była, wsiadaj i podjeżdżaj tutaj!
Stefek popędził na sąsiednią ulicę przez przejście między budynkami. Taksówki nie interesowały go wcale, wciąż był zaabsorbowany kwestią zatrzymania Czesia. Zająć go czymś…? Co go może zająć…? Znaczki, oczywiście…!
Z roztargnieniem spojrzawszy na wolną taksówkę, stojącą na postoju, odwrócił się i wzrok jego padł na śmietnik. Natchnienie strzeliło błyskiem, nagle zaświtał mu pomysł po prostu przecudowny…
Wolna taksówka została zajęta i odjechała, na postoju zatrzymała się jakaś jedna osoba. To wystarczyło w zupełności, Stefek podążył do przystanku.
— Na postoju stoi ogon — poinformował Czesia. — Co ci ludzie mają za siupy jakieś, facet klasery wyrzuca do śmietnika…
Czesio wytężał właśnie wzrok, bo daleko, w głębi ulicy, ukazał się autobus. Komunikat nie dotarł do niego w pełni. Stefek podniósł głos.
— Ciekawa rzecz. Facet leciał i klasery do znaczków wyrzucił do śmietnika! Puste chyba, bo ze znaczkami by nie wyrzucał, nie? Pizgnął byle jak…
Czesio nagle usłyszał.
— Co?!
— Mówię, głupek jakiś, dwa klasery do śmietnika wyrzucił…
Autobus rzeczywiście nadjeżdżał, był już doskonale widoczny, jechał prawym pasem, więc był to autobus odpowiedni. Mogły go jeszcze zatrzymać czerwone światła. Czesio wahał się tylko przez dwie sekundy.
— Gdzie? Do jakiego śmietnika?
— A tego tutaj, o! Leciał jak z propellerem, wpadł, te klasery trzymał w rękach, dwa, dosyć duże, wyraźnie widziałem. Zamach zrobił i wyleciał bez klaserów, to niby co? Wyrzucił do śmietnika, nie? I poleciał dalej, tam, w tamtą stronę…
Czesio ruszył biegiem ku śmietnikowi, nie dosłuchawszy do końca. Stefek zdążył dostrzec, że światła się zmieniają, autobus będzie miał zielone, jest szansa, że podjedzie szybko i nie zdołają go dopaść. Ucieszył się i popędził za Czesiem. Zatrzymali się na progu śmietnika równocześnie.
— Gdzie? — warknął Czesio.
Ku zakłopotaniu Stefka, śmietnik był beznadziejnie zapchany. Wszystkie zasobniki wypełnione po brzegi, gdyby cokolwiek tu wrzucono, nie wpadłoby do żadnego, leżałoby na wierzchu. Nic z wierzchu w najmniejszej mierze nie przypominało klaserów, a zaglądać nie było gdzie.
— Wziął zamach — przypomniał pośpiesznie. — Pewnie poleciały dalej, może wpadły za te zasobniki.
Czesiem miotnęła rozterka. Na Saską Kępę spóźniony już był przeraźliwie, ale jeżeli tutaj jakiś kretyn zrobił coś takiego… Może nie kretyn, może złodziej, który w ten sposób ukrył łup…
Szczęśliwym dla Stefka przypadkiem w tym momencie przebiegło obok niego jakichś dwóch ludzi. Biegli do autobusu, ale Czesio miał skojarzenie natychmiastowe, gonią złodzieja…! Energicznie wepchnął się do śmietnika, a Stefek wepchnął się za nim.
— Czekaj, zobaczę, czy tam nie wleciały…
Wcisnął się za stojące przy ścianie zasobniki. Czesio usiłował zajrzeć dalej w głąb. Stefek, wstrzymując oddech i przemagając uczucie lekkiego obrzydzenia, pchał się do kąta.
— Tam coś widzę! — zaraportował z przejęciem. — Chyba tam…
— Gdzie?
— Tam, w dole. Na ziemi, między kubłami. Za tą kupą.
Czesio uwierzył. Przykucnął, próbując zajrzeć w kąt za zasobnikami, poderwał się, nogą odkopał górę śmieci i znów przykucnął. Stefek zamierzał wydostać się z tej mało ponętnej ciasnoty i skierować uwagę Czesia z kolei na drugi koniec śmietnika, ale wyszło mu trochę inaczej. Cofając, zachwiał się i wsparł łokciem o przepełniony zasobnik, który i tak już nie trzymał równowagi, przechylony na jakiejś nierówności betonowej posadzki. Zasobnik runął prosto na Czesia, a otwarta klapa ze szczękiem walnęła go w głowę. Czesio nagle usiadł. Stefek nie zamierzał mu dokładać, ale wzdrygnął się, uczynił gwałtowny ruch i drugi zasobnik poszedł w ślady pierwszego.
Klapa nie zrobiła Czesiowi wiele złego, oszołomiła go tylko na chwilę, za to zawartość przewróconych zasobników okazała się istnym skarbem. Za kołnierz chlupnął mu stary olej, a na spodnie poszła przegniła marynata z jakiegoś otwartego słoika. Reszta śmieci była już mało ważna, można ją było z siebie otrząsnąć, ale dwa pierwsze produkty wystarczyły, żeby jakikolwiek pobyt między ludźmi stał się niemożliwy.
Stefek zdążył pomyśleć, że teraz Czesio chyba go zabije i równocześnie, w tym samym ułamku sekundy, dostrzegł ratunek. Schylając się w pomocnym geście, ujrzał za zasobnikami przy samym wejściu coś, co doskonale mogło zastąpić wyimaginowane klasery. Wyprostował się gwałtownie.
— To! — wrzasnął. — To wyrzucił! O rany, to nie klasery…
Ogłuszony jeszcze nieco Czesio odwrócił się dość niemrawo. Stefek wywlekał zza zasobnika dwa podręczniki szkolne, jeden od fizyki, drugi od chemii, dość cienkie i dużego formatu, oba bardzo stare i w pożałowania godnym stanie. Ktoś je wyrzucił, bo nie nadawały się już do niczego, a możliwe także, iż były przestarzałe. Za nimi znajdował się jeszcze i trzeci, ale wyciągając dwa pierwsze, Stefek postarał się ten trzeci wepchnąć głębiej i uczynić niewidocznym. Głupek wyrzucał przecież dwa, o trzecim nie było mowy…
— Myślałem, że to klasery — powiedział z najgłębszym, na jakie zdołał się zdobyć, rozżaleniem i rozczarowaniem. — Całkiem tak wyglądały!
Czesio nie był już zdolny do energicznych działań. Powiedział, co myśli o Stefku, owszem, ale powiedział to głosem nawet dość łagodnym i pełnym zniechęcenia. Wygrzebał się spod odpadków i stanął na nogi. Wyglądał tak, że Stefka ogarnął zachwyt.
— O rany, umyć się chyba musisz? I przebrać? Może ja ci pomogę…
— Wont — odparł Czesio krótko i ponuro. Stefek nie rezygnował z okazywania troski.
— Ale tego… No, nic ci nie jest? Pójdę z tobą i pomogę ci, co? Trzasnęło cię, nie? Jak się czu…
— Paszoł wont. Zejdź ze mnie. Przynosisz mi niefart. Odwal się i niech ja cię nie widzę.
Stanowczym krokiem ruszył w kierunku domu. Stefek zrozumiał, że tym razem nie należy mu towarzyszyć, pozostał w progu śmietnika. Oddalający się Czesio zatrzymał się nagle i odwrócił.
— A jak jedno słowo o tym z pyska wypuścisz… — powiedział złowrogo i pogroził pięścią. Nie czekając na odpowiedź, znów ruszył ku domowi.
Stefek zastanowił się, czy nie spróbować jednak lecieć za nim z zapewnieniami o wieczystym milczeniu, coś mu jednak mówiło, że sięgnął kresu. Teraz powinno się już Czesia zostawić w spokoju. Poza tym i tak zrobił dosyć, jakiekolwiek Czesio miał plany, z pewnością nie zostały zrealizowane. Teraz powinien raczej pomyśleć nad odpracowaniem tej całej imprezy. Jeżeli nadal ma utrzymywać z Czesiem kontakty dostatecznie bliskie, żeby znów mu w czymś przeszkodzić, musi na nowo zaskarbić sobie jego mocno nadwerężoną życzliwość.
Na wszelki wypadek jednakże postanowił popatrzeć, co Czesio zrobi dalej. Odczekał jeszcze chwilę, po czym bez pośpiechu powlókł się za nim…

* * *

— Na moje oko klaserów nie wynieśli — zawyrokował Pawełek w autobusie z Saskiej Kępy na Mokotów. — Znaczki mogli, ale tylko w kopercie, do kieszeni włożyli i cześć.
— Mowy nie ma — zaprotestowała Janeczka stanowczo. — Nie wierzę, żeby je zdążyli wyjąć i to tego jeszcze podzielić się nimi. Widziałeś, co się tam dzieje, dzielenie im wychodzi najgorzej.
— No owszem. Byle co wzięli, a kłócili się cały czas…
Stanowisko na schodach pół piętra wyżej okazało się doskonałe. Bez żadnych przeszkód obejrzeli sobie całą akcję od początku do końca. Komisyjne otwieranie drzwi, tłumne wpychanie się do mieszkania, później zaś wynoszenie z niego różnych przedmiotów. Przedmioty były dość duże i łatwo rozpoznawalne. Ścienny barometr, mała szafka, zegar stojący, kilka wielkich, kryształowych wazonów, kołnierz futrzany z lisa i globus. Kłótnia wewnątrz była słyszalna niedokładnie, chwilami tylko dobiegały podniesione głosy, z których wyraźnie wynikało, że głównym punktem spornym jest samo mieszkanie, jednakowo pożądane przez trzy grupy osób. Okularnik dwa razy wychodził i schodził na dół. Za drugim razem Pawełek ostrożnie pośpieszył za nim i stwierdził, że robi to samo co na początku. Zatrzymuje się w progu domu, rozgląda dookoła i wraca.
— Jestem pewna, że czekał na kogoś albo na coś — orzekła Janeczka. — Wcale mi się to nie podoba i prawdę mówiąc, on mi się wydaje najbardziej podejrzany ze wszystkiego. Zupełnie jakby czekał na jakiegoś wspólnika od przestępczych machinacji.
— Możliwe — zgodził się Pawełek. — Ale głowy bym nie dał, bo to przecież też adwokat. Też mówili do niego „panie mecenasie”.
— No to co? Może sobie zamówił na przykład fałszywego świadka. Nie podoba mi się i już!
— Ale że Czesia nie było…? Tego to już całkiem nie rozumiem. A w ogóle głodny jestem i najpierw zjem obiad, a dopiero potem zacznę myśleć…
— Telefony się do was urywają — zawiadomiła ich pani Krystyna, kiedy tylko przekroczyli próg domu. — Dzwoniła jakaś pani Bortuń i jakiś Stefek. Obydwoje czekają na wasz telefon, bo mają dla was strasznie ważne wiadomości.
— Fajnie! — ucieszył się Pawełek, zapominając nagle o obiedzie. — Od kogo zaczniemy?
— Od pani Amelii. Stefek może poczekać. Telefon pani Amelii był zajęty tak długo, że zdecydowali się zmienić kolejność. Konwersację odbył Pawełek.
— Ty, on mówi, że ma coś ekstra o Czesiu! — syknął, zasłaniając ręką membranę. — Pyta czy może przyjść. Przez telefon za dużo gadania.
— Niech przyjdzie — przyzwoliła Janeczka łaskawie. — Może się dowiemy, dlaczego go nie było.
— Dobra, wpadnij — powiedział Pawełek do słuchawki. — Za jaką godzinę…
Połączenie z panią Amelią uzyskali w pięć minut później. Tym razem rozmawiała Janeczka.
— Udało mi się wreszcie dodzwonić do biura numerów — powiedziała pani Amelia. — Ten numer, o który pytaliście, należy do jakiegoś Władysława Barańskiego. Mieszka na Bonifacego sto trzydzieści.
— Gdzie?! — spytała Janeczka, nie wierząc własnym uszom.
— Na Bonifacego sto trzydzieści. Nie wiem, gdzie to jest…
— Nic nie szkodzi, my wiemy…
— Ty, co ona mówi? — syknął Pawełek, widząc, że jego siostrze czerwienieją policzki i podejrzanie zaczynają błyszczeć oczy. Pani Amelia musiała mówić coś sensownego.
Janeczka niecierpliwie machnęła ręką.
— Zaraz. Dziękujemy bardzo. Ale my do pani mamy jeszcze jedną sprawę. Chcieliśmy zapytać, czy pani wuj jakoś się nagle nie wzbogacił. Chociaż trochę.
— Proszę? — zdziwiła się pani Amelia. — Co masz na myśli?
— Powiem pani dokładnie — zdecydowała się nagle Janeczka. — Uważamy, że pani jest porządną osobą i nie zdradzi pani naszych tajemnic. No więc nam się wydaje, że możliwe jest, że pani wuj sprzedał kiedyś jakieś znaczki. Ale to były bardzo drogie znaczki, więc gdyby sprzedał, musiałby dostać dużo pieniędzy. I możliwe, że pani mogła to zauważyć i w ogóle coś o tym wiedzieć. Więc właśnie pytam.
— A wiesz, że chyba masz rację — powiedziała po króciutkiej chwili pani Amelia trochę niepewnie i z odrobiną zaskoczenia w głosie. — Jak wychodziłam za mąż, dostałam od ciotki i wuja prezent ślubny, zdumiewająco drogi. Srebrne nakrycia na dwanaście osób, przepiękne, a do tego jeszcze robot kuchenny. Wszyscy się zdziwili, a wuj powiedział, że akurat w odpowiedniej chwili miał przypływ gotówki. Może to było to?
Blask na twarzy Janeczki wzmógł się do tego stopnia, że Pawełek prawie stracił cierpliwość. Wydał z siebie gniewne prychnięcie. Janeczka znów zamachała ręką.
— I kiedy to było? — spytała pośpiesznie.
— Dwanaście lat temu.
— Ale nie wie pani, komu mógł sprzedać?
— Ja nawet nie wiem, czy w ogóle coś sprzedał…
— Albo może z kim miał jakieś interesy, albo co… Może przypadkiem coś powiedział…
— Nie. Chociaż… Czekaj! Byłam wtedy tak wzruszona i tak przejęta tym prezentem, że doskonale pamiętam całą scenę. Ciocia i wujek przyjechali w przeddzień ślubu, powiedzieli, że nie będą się pchali z tobołami do kościoła… Byli moi rodzice i mój mąż, to znaczy wtedy to był jeszcze narzeczony…
Pawełek wydawał z siebie na zmianę groźne prychanie i wściekłe syki. Janeczka pogroziła mu pięścią. Pani Amelia z ożywieniem wspominała dalej.
— Ktoś coś powiedział o robieniu doskonałych interesów. Wujek powiedział, że trzeba raz, a dobrze. Takich właśnie słów użył. A…! I że ktoś tam, być może, zrobił jeszcze lepszy interes, ale on mu nie żałuje, bo dostał doskonałe pieniądze.. . Tak, teraz mi się przypomina! I chyba padło nazwisko, jakieś takie obce… Majer…? Bayer…? Nie, to aspiryna…
— Może Spayer… ? — podsunęła Janeczka bez tchu.
— Spayer! Tak, właśnie! Nie mam pojęcia kto to był, ale może właśnie z tym kimś wujek robił interesy…? Ale mnie się to przypomina bardzo niejasno i wcale nie wiem, czy jedno z drugim ma coś wspólnego…
— Pani jest dla nas po prostu bezcenna — oznajmiła Janeczka uroczyście. — Wyrzucenie kart ze Szwecji ma pani już z głowy. Teraz my jesteśmy pani mnóstwo winni. Gdyby pani było coś potrzebne, zrobimy to natychmiast!
— Mów, co ona mówiła, bo mnie do reszty zdenerwujesz! — zawarczał rozwścieczony Pawełek, kiedy jego siostra odłożyła wreszcie słuchawkę. — Ja ci mówiłem!
Janeczka była wniebowzięta.
— Cicho bądź! Nie chciałam jej przerywać, bo ona sobie przypominała. Słuchaj, jesteśmy genialni! Zgadliśmy wszystko!
— No…?!
— Ten jej wuj sprzedał znaczki panu Spayerowi! Sekundy było potrzeba Pawełkowi dla powiązania ze sobą wszystkich elementów.
— Niech ja kichnę i pęknę sto dwadzieścia razy! Spayer! Ta nieboszczka z tamtego mieszkania nazywa się Spayerowa! Ty, to te znaczki tam faktycznie są!
— Wcale nie wiem. Czekaj, bo to nie koniec. Ten numer z kartki, ten z szuflady. W życiu nie zgadniesz!
— No…?
— Bonifacego sto trzydzieści!
— Żartujesz…?!
— No więc właśnie. Jakiś Barański tam mieszka. Po coś to sobie zapisywali, nie? Albo te znaczki tam są, albo sprzedali je Barańskiemu z Bonifacego…
Pawełek poczuł się wstrząśnięty. Poszukiwanie znaczków rozpoczęli wprawdzie logicznie, od znaczków i osób z nimi związanych, ale w żadnym razie nie spodziewał się tak wspaniałych rezultatów. Wszystko kojarzyło się ze sobą, znajdowali się na progu potężnych odkryć!
— Trzeba to jakoś porządnie poukładać — powiedziała Janeczka, ochłonąwszy nieco po wrażeniach. — Musimy zapisać, bo nam się pomyli. Jeszcze bym chciała, żeby dziadek powiedział, jak się nazywał ten pan, który napisał list o kolekcji pana Franciszka i nie podał adresu. Ten, któremu to ukradł jakiś siostrzeniec, czy coś w tym rodzaju.
— Dziadek pamięta, albo ma zapisane — orzekł z przekonaniem Pawełek. — Zaraz dzisiaj to z nim załatwimy… Zjedzmy ten obiad, bo przyleci Stefek i ja skonam z głodu!
Stefka pchały wielkie uczucia, nie zdołał zatem pohamować niecierpliwości i zadzwonił do furtki akurat, kiedy podnosili się od stołu. Przyjęty został w pokoju Pawełka, gdzie mógł dokonywać zniszczeń, nie przynosząc zbytniej szkody. Swojego pokoju Janeczka wolała nie narażać.
— No więc tego — rzekł, odchrząknąwszy kilka razy. — O tym Czesiu coś wiem.
Rodzeństwo patrzyło na niego w pełnym napięcia oczekiwaniu. W duszy Stefka wybuchło niespotykane raczej w przyrodzie skrzyżowanie gejzeru z wulkanem. Błogość, niepewność, triumfalna satysfakcja, ogłuszające szczęście i zakłopotanie wymieszały się razem, jakby z bulgotem. Trochę źle słyszał własny głos, a przy tym straszliwie brakowało mu zajęcia dla rąk. Uczynił zamaszysty gest i trafił dłonią na półkę, zawieszoną na ścianie, nad jego głową. Z półki ześlizgnęło się coś, co uchwycił niczym deskę ratunku.
— Poszedłem tam do niego, bo myślałem, że może wam zależy — oznajmił niedbale. — Akurat wychodził.
Pawełek zapewne odebrałby stare, ale doskonale zaostrzone nożyce do cięcia stali, gdyby nie to, że informacja zelektryzowała go z miejsca.
— No właśnie! — wykrzyknął żywo. — I co?
— Gdzie wychodził? — spytała rzeczowo Janeczka. — To znaczy, dokąd chciał iść?
— Na Saską Kępę.
Janeczka i Pawełek nie wydali już żadnego wyraźnego okrzyku, popatrzyli tylko na siebie roziskrzonym wzrokiem i równocześnie głęboko odetchnęli. Intrygująca nieobecność Czesia zaczynała się wyjaśniać.
— Wyrwało mu się — ciągnął Stefek, bezskutecznie próbując ukryć pęczniejącą w nim dumę. — Chciał zełgać, że na miasto, ale wydoiłem z niego, że to idzie o Saską Kępę. W końcu nie poszedł.
— Bo co? — zainteresował się zachłannie Pawełek. Stefek nożycami do cięcia stali usiłował sobie obcinać paznokcie.
— A, tak mu jakoś źle wyszło. Możliwe, że przeze mnie…
— Mów dokładnie! — zażądała energicznie Janeczka. — Ze szczegółami!
Stefek nie był w stanie spojrzeć na nią wprost, patrzenie w oblicze bóstwa wydawało mu się niedopuszczalnym zuchwalstwem, ale patrząc obok, widział ją doskonale. Nagle uświadomił sobie rodzaj swoich symulacji w mieszkaniu Czesia i wyraźnie poczuł, że szczegóły nie przejdą mu przez gardło.
— No, najpierw zginęły mu klucze — rzekł lekceważąco i zrezygnowawszy z paznokci, ciachnął coś, co zwisało z półeczki. — Bez kluczy nie mógł wyjść…
— Gdzie schowałeś? — przerwał Pawełek z szalonym zaciekawieniem.
— Najpierw do buta. A potem, jak już przeszukał wszystko i doszedł do butów, przerzuciłem do takiej kupy, którą przeszukał już przedtem.
— Bardzo dobry pomysł — pochwaliła Janeczka, co sprawiło, że Stefkowi nożyce przestały wystarczać. Zerwał się z krzesła, z rozmachem runął w poprzek na tapczan Pawełka i walnął głową w ścianę, aż zadudniło. Z półki nad nim rąbnęła w tapczan nieco przerdzewiała podkowa.
— No więc dalej szukał i o mało od tego nie zwariował — kontynuował, sięgając po podkowę i bohatersko powstrzymując chęć pomacania głowy. — A co? Przydało wam się to na co?
— A jak? — potwierdził Pawełek z zapałem. — Pierwszorzędnie!
Janeczka ochłodziła nieco atmosferę.
— Jeszcze nie wiemy, ale możliwe, że tak. Więc jednak! — zwróciła się do Pawełka. — Słuchaj, mnie się wydaje… Czy ten Okularnik przypadkiem nie czekał na niego…?
— A wiesz, że to możliwe! Czekał jak dziki i nie doczekał się!
— To by znaczyło, że coś im źle wyszło…
— Im więcej im źle wyjdzie, tym lepiej dla nas! No! Gadaj dalej! Co jeszcze było?
Stefek usiłował przeciąć nożycami podkowę.
— Jak znalazł w końcu te klucze, zacząłem udawać, że jestem strasznie chory…
Pawełek dostrzegł nagle, co jego kumpel robi i odebrał mu podkowę. Janeczka pomyślała, że raczej odebrałaby nożyce, ale nie wtrąciła się ani słowem.
— Jak chory?
— Jakoś tam — skwitował Stefek niedbale. — Atak miałem. Zgłupiał z tego całkiem, po pogotowie chciał dzwonić, lekarstwa różne wyciągał, wodę gotował, a jeszcze musiał posprzątać, bo mu się przy tym szukaniu pół mieszkania zawaliło. Nie mogłem mu pomagać, jak byłem taki strasznie chory, nie?
Cień uznania w oczach Janeczki spowodował, że Stefek omal nie uciął sobie ucha. Szarpnął narzutę i ciachnął kilka razy w powietrzu.
— Ale najlepsze było na końcu — oznajmił, nie mogąc już wytrzymać, żeby nie ujawnić osiągnięć w śmietniku. — Wyszedł w końcu z domu, a ja z nim…
Dalszy ciąg opowieści nabierał coraz jaskrawszych barw. Wszystko, rzecz jasna, było wynikiem przemyślnej chytrości Stefka, opóźnił kroki Czesia, żeby ten pierwszy autobus zdążył uciec, specjalnie wyczekał chwili, kiedy nadjeżdżał drugi, te klasery w śmietniku od początku miał zaplanowane. Starannie wybrał zasobnik do przewrócenia, przewidział, że stary olej i zgniłe ogórki załatwią Czesia do reszty i na perłowo. Zaprojektowana akcja wyszła mu na medal!
Pawełek słuchał z blaskiem w oczach. Janeczka raczyła kilka razy aprobująco kiwnąć głową. Stefek z rosnącym zapałem ciął nożycami do stali frędzle narzuty.
— Teraz to właściwie chciałem się z wami naradzić — zakomunikował, rzucając się gwałtownie w bok i sięgając po jakiś przedmiot z wielkiego stosu w nogach tapczanu. Stos był odrobinę za daleko i wyrwało mu się nie zaplanowane sieknięcie, które pośpiesznie zatuszował kilkakrotnym chrząknięciem. — Chyba mu się trochę naraziłem, a mam się z nim dalej kotłować czy nie?
Przedmiot ze stosu był tekturowy i bardzo twardy. Nożyce do cięcia stali nareszcie miały co robić. Stefek spojrzał pytająco na Pawełka i na moment ośmielił się zawadzić wzrokiem o Janeczkę. Wewnątrz buchnął mu jakby płomień.
— To na pewno — zadecydował od razu Pawełek. — Dzisiaj ci wyszło fartownie jak rzadko!
— Ale teraz on musi się na nowo Czesiowi podlizać — zauważyła ostrzegawczo Janeczka i Stefek aż znieruchomiał na chwilę z podziwu dla jej wstrząsającego rozumu. — Jak myślisz? Znaczki…?
Pawełek skrzywił się i trochę zakłopotał.
— Szkoda mi, prawdę mówiąc. Na masówkę nie poleci, a Merkurego mu przecież nie damy.
— Libia! Mamy tego zatrzęsienie od pani Amelii! Trochę możemy mu oddać, niech się udławi. Z tym, że tylko kasowane.
— Czekaj, może Rafał da nam coś z Wenezueli! Ma mnóstwo jednakowych, już nawet przestał odklejać. Od tego kumpla, co tam siedzi…
— Ja mam od tej baby z redakcji — przypomniał Stefek.
— Te od baby musimy najpierw przejrzeć. Ostatecznie, coś się może poświęci…
— Najpierw spróbujmy, czy Libia nie wystarczy — poradziła Janeczka. — Czekaj, dajmy mu od razu, a ty miej rozum i najpierw zanieś mu połowę. I powiedz, że będziesz miał więcej.
Stefkowi rozum oddawał chwilowo niewielkie usługi, ale skutecznie zastępowało go uczucie. Pociąwszy bardzo porządnie, starannie i na drobne kawałki przykrywkę od pudła z narzędziami Pawełka, opuścił wreszcie ich dom, zaopatrzony w wypchaną znaczkami kopertę i liczne cenne rady.
— Zgłupiał do reszty — zaopiniował z rozgoryczeniem Pawełek, strzepując z tapczanu drobne, twarde śmietki. — Że też nie zauważyłem, co trzyma w rękach…! 
— Nie zwracaj uwagi… — zaczęła Janeczka, doskonale zorientowana w stanie uczuć Stefka.
— Na co mam nie zwracać uwagi?! — zdenerwował się Pawełek. — Na te szkody, co mi tu porobił?! I kawałek przewodu uciął, o…! A i tak był za krótki! Rany kota, co za obłąkaństwo jakieś w niego wstąpiło, normalny człowiek…!
— Następnym razem daj mu coś niepotrzebnego…
— Jeszcze czego! Następnym razem, to my pójdziemy do niego, a nie on do nas! U siebie niech sobie potnie cały budynek! Proszę bardzo, mogę nie zwracać uwagi!
Janeczka poniechała tematu. Wielka miłość Stefka, objawiająca się w sposób nader urozmaicony, to użytecznie, to szkodliwie, niekoniecznie musiała zaraz zostać ujawniona. Istniały na razie sprawy ważniejsze i pilniejsze.
— No dobrze, przepadło, już tego pudła nie skleisz. Zrobisz sobie wieko z czegoś innego. Teraz musimy się zastanowić, jak znaleźć Okularnika.
— Wielka mi filozofia, przyjechał samochodem i sam prowadził. Znaczy, jego. Mam numer i możesz się założyć, że za dwa dni będę wszystko wiedział.
Janeczka nie zamierzała się zakładać.
— Trzeba się dowiedzieć, czy oni się znają ze sobą — ciągnęła. — Czesio z Okularnikiem. Ja uważam, że tak, ale to trzeba sprawdzić. I Okularnik z panem Fajksatem.
Pawełek nogą zgarnął śmietki do kąta.
— To nam powie Chaber przy pierwszej okazji…
— Poza tym musimy się jakoś dowiedzieć, czy pan Spayer sprzedał znaczki Barańskiemu z Bonifacego, czy nie… Czekaj! Coś mi się nie zgadza!
— Co ci się nie zgadza?
— Pani Amelia mówiła, że jej wujek sprzedał znaczki… To znaczy, że zrobił ten swój interes dwanaście lat temu. A pan Spayer umarł dwadzieścia lat temu…
— Kto tak powiedział?
— Jak to kto? Ty!
Pawełek zdziwił się niebotycznie.
— Ja?
— No a kto? Mówiłeś, że oni mówili o tej siostrze, co nie ma nic do gadania i że testament jest nieważny, bo mąż umarł dwadzieścia lat temu.
— Jaki mąż?
— O Boże, czyś zgłupiał zupełnie?! Mąż tej nieboszczki z Saskiej Kępy, tej pani Spayerowej! Pawełek usilnie szukał w pamięci.
— A…! Już wiem! No nie, to nie całkiem tak… Oni nie mówili konkretnie o dwudziestu latach, mówili, że dawno temu. Nie wiem ile. Dwadzieścia lat powiedziałem w przenośni! Jak dawno, to dawno, ale przecież nie sto!
— To na drugi raz nie mów w przenośni — rzekła zimno jego siostra. — Te wszystkie lata są bardzo ważne i tyle z tego wyniknie, że nam się pomyli. Teraz musimy zapytać dziadka o tego pana, chodźmy od razu…
Dziadek był u siebie i nie musiał sięgać do żadnych notatek.
— Pan Korczyński — powiedział od razu, z westchnieniem — Klemens Korczyński. Zapamiętałem go na zawsze.
— A ci jego krewni? — spytała Janeczka po chwili, nieco rozczarowana, bo już nastawiła się na to, że padnie jakieś znajome nazwisko. — Ci podejrzani. Napisał, jak się nazywali?
— Nie, no skąd! Przecież bym do nich dotarł od razu! Ale wiem, że siostra tego pana Korczyńskiego, zamężna oczywiście, nazywała się Barańska. Trafiłem na nią przy tych wszystkich poszukiwaniach dopiero po paru latach i to zupełnym przypadkiem. Ale też niczego nie zdołałem się dowiedzieć, chociaż…
Dziadek urwał i zajął się fajką. Przez dłuższą chwilę panowało milczenie, bo Janeczka i Pawełek nie byli w stanie się odezwać. Wszystko zgadzało im się po prostu za dobrze, odkrycia waliły się istną Niagarą, tyle że były trochę może pogmatwane, a trochę niepewne.
— A ta pani Barańska — zaczęła ostrożnie Janeczka. — Ona miała może jakiegoś syna, albo co…? Dziadek zgasił zapałkę.
— Nie. Miała córkę. Miała także innych krewnych i powinowatych, a ja miałem różne liczne podejrzenia, być może niesłuszne. Nie chciałbym krzywdzić niewinnych ludzi, ani też wprowadzać niepotrzebnego zamętu w wasze głowy. Widzę przecież, że was to zajmuje i uważam, że przesadzacie. Tyle lat… Dajcie temu spokój.
— Dobra — zgodził się Pawełek. — Ale jakby co…
— Jakby co? — zainteresował się dziadek podejrzliwie.
— Jakby się nam przypadkiem udało spotkać osobę, która coś o tym wszystkim wie — powiedziała Janeczka dość zagadkowo. — Albo coś w tym rodzaju. To wtedy przypomnisz sobie więcej i powiesz nam ze szczegółami?
Dziadek w zamyśleniu pykał fajką.
— Gdyby ta cała sprawa odżyła, w co nie wierzę — rzekł wreszcie — gdyby się znalazł ktoś, kto ma znaczki pana Franciszka, albo wie o ich posiadaczu… W co też mi trudno uwierzyć… To wtedy wy mi powiecie wszystko ze szczegółami, a ja już resztę załatwię…

* * *

Napisu, wzbraniającego wstępu psom, w klubie filatelistycznym nie było nigdzie, na wszelki wypadek jednakże Janeczka wolała uniknąć przesadnych manifestacji. Zabrała ze sobą wielką, pustą torbę, która doskonale odegrała rolę osłony. Pawełek bardzo długo płacił za dwie osoby, Chaber zaś, w towarzystwie swojej pani i torby niezauważalnie przemknął się na górę. Dalej już sprawa była prosta, korytarzyki na każdym piętrze, różne kąty, stoły i krzesła stwarzały niezliczoną ilość kryjówek dla psa.
— Niech poleży byle gdzie, dopóki któregoś z nich nie znajdziemy — zaproponował Pawełek. — Potem się zastanowimy co dalej.
Janeczka westchnęła z żalem.
— Szkoda. Byłoby lepiej zostawić go w wejściu i kazać czekać na wszystkich po kolei. Przyleciałby i powiedział. A tak, to musimy sami latać.
— Nie.
— Co nie.
— Mówię, że nie tak. Jedno z nas niech lata, a drugie posiedzi przy schodach nad kasą. Tamtędy muszą przejść, nie ma siły inaczej. Możemy się zamieniać. Jak chcesz, to najpierw ty posiedź, a ja polatam.
— Dobrze, tylko powoli. Żeby nikt nie zwrócił uwagi.
Jako pierwszy, zaledwie w kwadrans później, pojawił się Czesio. Stefek miał przykazane pofolgować mu w dniu dzisiejszym i nie przeszkadzać w odwiedzaniu klubu. Sadził po schodach wielkimi susami i nie zmniejszając tempa znikł w głębi dużej sali. Leżący pod stołem przy samej ścianie Chaber powęszył odrobinę i lekko poruszył ogonem. Zaraz potem znów udowodnił, że jego psia pamięć funkcjonuje bezbłędnie, wcześniej od Janeczki bowiem zauważył pana Fajksata. Pan Fajksat wchodził na górę z jakimś drugim panem, wielkim i grubym, który zasłaniał go zupełnie i Janeczka zwróciła na niego uwagę dopiero, kiedy pies cichutko pisnął.
— Kochany pieseczek, moje złoto — wyszeptała z czułością, schylając się pod stół. — Masz rację, to pan Fajksat. Fajksat. Fajksat…
Siedziała nadal na swoim krześle, wsparta łokciami o blat stołu, coraz bardziej zniecierpliwiona i niepewna, czy Pawełek ich zauważy i dopilnuje. Pomyślała, że źle zrobili. Powinni byli czekać tu obydwoje i dopiero później, po przybyciu podejrzanych, rozdzielić się i pójść za nimi. Sam Pawełek nie rozedrze się przecież na sztuki…
Wytrzymała jeszcze trzy minuty.
— Waruj tu, piesku! — szepnęła pod stół. — I czekaj!
Gwałtownie zerwała się z krzesła, zreflektowała się od razu i wolnym krokiem podążyła do dużej sali, gdzie kłębił się już tłum ludzi. Na stołach leżały pootwierane klasery i ciągnęło ją do przepięknych znaczków, ale musiała przecież znaleźć Pawełka. Jednym okiem łypiąc na kolorowe karty, drugim usiłowała penetrować ludzki gąszcz. Zaniepokoiła ją nagle myśl, że Pawełek może być właśnie piętro wyżej, iść w przeciwnym kierunku i zejść na dół innymi schodami, ale miała nadzieję, że, nie znalazłszy jej obok Chabra, przynajmniej przez chwilę zaczeka. Przeszła przez sale, zajrzała do sąsiedniego pomieszczenia i weszła na górę.
Dokładnie w tym samym momencie Pawełek, który istotnie zszedł drugimi schodami, nie znalazł siostry na posterunku. Zajrzał pod stół, stwierdził, że pies leży, wyprostował się i nagle zobaczył Okularnika. Okularnik wszedł na schody, zatrzymał się i spoglądał na zatłoczoną salę, odwrócony do Pawełka tyłem.
W ciągu jednej sekundy Pawełek zdążył ucieszyć się, że Okularnik go nie widzi, pożałować, że nie ma peruki i ciemnych okularów i podjąć decyzję. Oczekiwanie na Janeczkę nawet mu do głowy nie przyszło. Okularnik poruszył się i wkroczył w głąb sali, a Pawełek bez wahania podążył za nim.
Janeczka wróciła do psa, nie znalazłszy brata. Zajrzała pod stół. Chaber pisnął cichutko i radośnie, uniósł głowę i zamachał ogonem.
— Był Pawełek! — zgadła jego pani. Chaber poklepał ogonem w podłogę, całym sobą okazując rozradowanie.
— I dlaczego nie poczekał? — spytała Janeczka surowo.
Pies, wyjątkowo, nie potrafił udzielić jej jasnej odpowiedzi. Janeczka skupiła się i zastanowiła intensywniej. Z troską pomyślała, że właściwie postąpili zupełnie idiotycznie, przez te dwie klatki schodowe, dwa piętra i dwa wejścia do każdej z sal mogą się tu szukać do skończenia świata. I tak samo mogą szukać swoich wszystkich podejrzanych, nie trafiając na żadnego. Należało zrobić zupełnie inaczej i teraz już wiedziała jak.
Zrezygnowała z konspiracji i zajrzała znów pod stół.
— Chaber, Pawełek! — powiedziała stanowczo. — Prowadź do Pawełka! I kryj się!
Jednym płynnym ruchem pies wysunął się spod stołu i prześlizgując się zręcznie między ludzkimi nogami ruszył trasą, którą Pawełek przemierzył przed kilkoma minutami. Janeczka ruszyła za nim.
Przed Pawełkiem szedł Okularnik. Przesuwał się powoli, zatrzymując się przy stołach tak, jakby oglądał rozłożone na nich klasery i znaczki, Pawełek zauważył jednak, że wcale na znaczki nie patrzy. Zatrzymuje się, owszem, nawet pochyla głowę, ale wzrokiem omija stoły i pilnie penetruje kręcących się po sali ludzi, chwilami nawet oglądając się do tyłu. Te chwile oglądania stanowiły niebezpieczeństwo. Sunąc za nim jak cień, Pawełek starannie wybierał sobie co grubsze i okazalsze osoby i co gęstsze grupy, żeby w razie potrzeby móc się ukryć za nimi.
Na końcu sali, skręcając powoli w stronę sąsiedniego pokoju, Okularnik zetknął się nagle z panem Fajksatem. Pawełek patrzył pilnie, usiłując nawet nie mrugać. Minęli się obaj bez żadnej reakcji, nie spoglądając sobie w oczy, nie zwracając na siebie wzajemnie żadnej uwagi. Obcy ludzie. Pawełek już ruszył za Okularnikiem do sąsiedniego pokoju, kiedy nagle coś dotknęło jego nogi.
Okularnik lazł ślamazarnie, Janeczka z Chabrem nadrobili zatem z łatwością te kilka minut opóźnienia. Puknąwszy nosem Pawełka, Chaber błyskawicznie znikł pod najbliższym krzesłem. Janeczka dotarła do brata.
— No, wreszcie! — fuknęła z irytacją. — Tępe głąby jesteśmy…!
— Jest Okularnik — rzekł pośpiesznie Pawełek półgłosem. — Gdzie się w ogóle podziewasz? Nie znają się.
— Kto?
— Fajksat z Okularnikiem.
— Skąd wiesz?
— Widziałem przed chwilą. Tu się spotkali. Nic, jak drewno.
Odwrócił się, chcąc pokazać miejsce spotkania i wzrokiem natknął się na pana Fajksata. Pan Fajksat patrzył na niego z wyrazem życzliwej zadumy. Zupełnie odruchowo, nie zastanawiając się co robi, Pawełek ukłonił się grzecznie. Pan Fajksat z uśmiechem skinął głową.
— Ty kretynie! — powiedziała Janeczka z cichą furią. Zdezorientowany nagle Pawełek odwrócił się ku niej.
— Bo co?
— On się zastanawiał, skąd cię zna. Wcale nie był pewien. Zapomniałby zaraz o tym, to nie, musiałeś mu się porządnie przypomnieć! Chyba miałeś zaćmienie umysłu!
— O kurczę! — zakłopotał się Pawełek. — No trudno, przepadło. Zapomniałem się…
— Niech chociaż psa nie widzi! Zasłoń go!
Przez moment nie wiedzieli co zrobić. Pan Fajksat zaczął oglądać stoły po drugiej stronie i odwrócił się do nich plecami. Pawełek jakby się przecknął.
— Czekaj, Okularnik jest, mówię! Mieliśmy sprawdzić, czy zna Czesia! Wlokę się za nim od pierwszej chwili, przy— lazł akurat jak ciebie nie było, tam poszedł, obok! Czesia jeszcze nie spotkał, gdzie on się w ogóle podziewa…
— Czekaj. Pan Fajksat wyszedł stamtąd?
— Tak i tu się właśnie minęli.
— To może i Czesio tam jest? Idziemy, prędzej! Zanim dotarli do przejścia, Okularnik ukazał się znów. Wyszedł z bocznego pokoju i ruszył po schodach do góry.
— Teraz ja pójdę za nim, a ty sprawdź, czy tam nie ma Czesia — rozkazała Janeczka szybko. — Weź Chabra, bo znów mnie nie znajdziesz.
Penetracji sąsiedniego pomieszczenia Pawełek dokonał w mgnieniu oka. Czesia nie było. Skoczył na schody za Janeczka. Chaber przemykał się obok w jakiś taki dziwny sposób, że zupełnie nie zwracał na siebie uwagi. Razem dotarli na górę.
Janeczka stała za słupem przy wejściu do bocznego korytarzyka.
— No i masz — powiedziała ponuro, nie spoglądając nawet na Pawełka, bo obok nogi poczuła psa i wiedziała, że obaj już ją dogonili. — Że też człowiek nie może się zamienić w karalucha!
— Lepiej w motylka, bo karalucha mogliby rozdeptać — skorygował rzeczowo Pawełek i również ukrył się za słupem.
— Albo w pszczółkę…
Okularnik i Czesio znajdowali się na samym końcu korytarza. Okularnik palił papierosa i patrzył w okno, nie interesując się Czesiem, który tuż obok niego grzebał w swojej teczce. Wyjmował z niej coś, kładł na parapecie, przeglądał i przekładał. Nieznajomość z Okularnikiem symulował znacznie gorzej. Widać było, że coś mówi, bo ruszał ustami, podrywając chwilami głowę znad teczki i spoglądając na niego. W całej jego postawie dawało się dostrzec zaniepokojenie i zakłopotanie. Stali tam tylko we dwóch, poza tym korytarzyk był pusty i szansę na podsłuchanie rozmowy rzeczywiście mógłby mieć wyłącznie karaluch, ewentualnie jakiś sympatyczniejszy insekt.
— Ochchchch…! — powiedziała Janeczka takim tonem, że Pawełkiem szarpnęło.
— A jednak…! — syknął z zaciętością.
Jednym krokiem przebył przestrzeń do ściany i zanim Janeczka zdążyła choćby mrugnąć, znikł pod stołem. Siedzący przy pani Chaber z zainteresowaniem zastrzygł uszami.
Stoły ustawione były wzdłuż korytarzyka jeden obok drugiego. Od ostatniego do okna pozostała przestrzeń zaledwie metra, w dodatku ten pusty kawałek zasłaniało krzesło. Janeczka nabrała nadziei. Przełażący tuż przy samej ścianie Pawełek znikł jej z oczu, widzieć go mógł tylko Chaber, który z wyraźnym zaciekawieniem śledził wzrokiem niezwykłe poczynania pana. Okularnik wyrzucił przez okno niedopałek papierosa i od razu zapalił następnego. Czesio powoli układał w teczce przedmioty z parapetu.
Chaber u nóg Janeczki poruszył się lekko i pisnął cichutko i radośnie. Oznaczało to kogoś z rodziny, Rafała albo dziadka. Janeczka odwróciła głowę. Rzeczywiście, był to dziadek, nie dostrzegł jej, witał się z jakimś panem przy stole pod oknem po przeciwnej stronie sali. Spoglądając na dziadka, ujrzała nagle coś, od czego serce zabiło jej niejasną obawą.
Bliżej nieco, prawie na osi sali, stał pan Fajksat i zamyślonym wzrokiem wpatrywał się w głąb korytarzyka.
W gwałtownym wybuchu popłochu Janeczka pomyślała sobie, że jeśli teraz akurat Pawełek wylezie…! Jak długo on tu w ogóle stoi, ten okropny hochsztapler, widział włażącego pod stoły Pawełka, czy nie…?
Cofnęła się głębiej i osłoniła słupem. Istniała możliwość, że pan Fajksat po prostu przygląda się tamtym dwóm, Okularnikowi z Czesiem. Jeżeli dostrzegł Pawełka, zgadnie, że zostali podsłuchani. Okularnika wprawdzie nie zna, ale zna Czesia, powie mu o tym… Albo może nie powie, może w ogóle jest odwrotnie, sam chciałby usłyszeć, o czym oni tam mówią, ale pod stoły przecież nie wlezie i w motylka się nie zmieni… Może będzie próbował dowiedzieć się tego od Pawełka…?
Wydawało jej się, że stoi tak już rok, kiedy wreszcie ujrzała Czesia, wracającego ze swoją wypchaną teczką do sali. Za chwilę powinien wrócić i Pawełek, bo chyba Okularnik sam ze sobą głośno nie rozmawia…
Nagle przyszło jej na myśl, że pan Fajksat nie powinien zobaczyć jej razem z Pawełkiem. Dotychczas jeszcze jej nie dostrzegł, kiedy Pawełek głupio się kłaniał była akurat zasłonięta ludźmi. Na wszelki wypadek lepiej nie pokazywać mu, że mają ze sobą coś wspólnego…
Nogą delikatnie dotknęła psa.
— Chaber, tu czekaj! — szepnęła. — Czekaj na Pawełka! Pilnuj Pawełka!
Pies na nią nawet nie spojrzał, od razu zmienił pozycję i przy warował za słupem. Janeczka wykorzystywała dwóch panów, oglądających klasery przy środkowym stole, prze— kradła się za ich plecami i powoli zaczęła się oddalać. Już się nie kryła, spokojnie oglądała po drodze znaczki, teraz pan Fajksat mógł się na nią gapić do upojenia…
W połowie sali dogonił ją dziadek, który wracał na pierwsze piętro. Janeczka przypomniała sobie kolejną poszukiwaną osobę.
— Dziadku, czy jest tu ta pani Nachowska? — spytała. — Mówiłeś, że czasem bywa. My ją chcemy poznać.
— Nie — odparł dziadek. — Nie ma jej. W każdym razie ja jej nie widziałem, ale jeśli bywa, siedzi zwykle przy tych pierwszych stołach na dole. Tam gdzie eksperci, tylko na końcu. Nie widziałem jej dzisiaj i nawet się zastanawiam… Sama tu jesteś, czy z Pawełkiem?
— Z Pawełkiem. On tam coś ogląda. Nad czym się zastanawiasz?
— Nie, nic. Dziwię się trochę, że już tak dawno pani Nachowskiej nie widziałem. Witam pana! Moje uszanowanie!…
Dziadek znów spotkał kogoś znajomego, przywitał się j wdał w rozmowę. Janeczka przeszła dalej, pewna zupełnie, że z tą panią Nachowska musi być coś nie w porządku, dziadek niepokoi się jej nieobecnością i nie chce się do tego przyznać. Koniecznie muszą ją poznać osobiście…!
Pan Fajksat prześladował ją niczym zły duch. Musiał pojawić się na schodach akurat w momencie, kiedy Pawełek z Chabrem dotarli do niej w miejscu mało zatłoczonym i doskonale widocznym. W ogóle nie mogła porozumieć się z własnym bratem, musiała oddalić się pośpiesznie i udawać, że go wcale nie zna. Na szczęście Pawełek zorientował się, że coś tu nie gra i nie gonił jej zbyt natrętnie. Spotkali się dopiero za następnym słupem przy drugiej klatce schodowej, a i to było to spotkanie przelotne.
— Nie znamy się! — wyszeptała gwałtownie Janeczka. — Do domu! Mam nowe podejrzenia.
— Ja też. Bo co?
— Niech chociaż mnie nie znają, skoro ty już przepadłeś. Wychodzimy oddzielnie!
— Dobra, ja się już zmywam. Zajrzyj po drodze do małego pokoju i powiedz potem, co ci tam w oko wpadło…

* * *

— Jedyne co mi tam w oko wpadło, to taki wielki, okropny, gruby potwór — oznajmiła z niesmakiem Janeczka, kiedy wreszcie znaleźli się w domu. — Cały pokryty brodawkami, zupełnie jak ropucha!
— Ropuch — skorygował Pawełek. — Właśnie o niego mi chodziło. Też mi wpadł w oko jak szukałem Czesia. Uprawia bandytyzm.
— Skąd wiesz?
— Usłyszałem. I zobaczyłem… O rany, dziesięć razy dłużej będę gadał, niż to trwało! Bo rozumiesz, tyle że spojrzałem, Czesia nie było, więc mnie zaraz wymiotło. A on stał z jakimś drugim, klaser przed nimi, handlowali znaczkami i ten drugi, normalny facet, akurat się odwracał i powiedział, że bandytyzm. Aż się poderwał, „bandytyzm” krzyknął i poszedł precz. A ten Ropuch, może i nie chichotał, ale tak wyglądał, jakby chichotał w sobie. A jakiś trzeci stał obok, patrzył na to i pokiwał głową. Rozumiesz, niby nic, ale widać było…
— Rozumiem — potwierdziła z przekonaniem Janeczka po bardzo krótkiej chwili zastanowienia. — Pewnie miał jakieś znaczki, których nikt inny nie ma, tamtemu zależało, więc wymyślił potworną cenę. I wcale nie zamierzał sprzedać ich taniej. Pasowało to do niego.
— No więc właśnie. Chciałem, żebyś też spojrzała. Na czym tam stoimy?
— Na Barańskich. Mamy tego jednego i zdaje się, że innego nie znajdziemy.
— A pewnie — przyznał Pawełek z niechęcią i odsunął od siebie gruby foliał. — Pół książki telefonicznej! Ściśle biorąc, cała strona. I to tylko w Warszawie, a w innych miastach…? A ci, co nie mają telefonu…?!
— Toteż mówię, trzymajmy się tego jednego. Dziadek może sobie uważać, że popularne nazwisko i tak dalej, ale my wiemy swoje.
— Ropucha dopiszesz?
— Tak. Na wszelki wypadek…
Siedząc przy biurku nad zeszytem, Janeczka w skupieniu produkowała akta sprawy. Dochodzenie wymagało ścisłości i dokładności.
— I popatrz, jak ja dobrze zgadłam! — podkreśliła z satysfakcją. — Jednak czekał na niego! Jeszcze bym chciała wiedzieć, po co. Nic więcej nie usłyszałeś?
— Nic. Czekaj, powtórzę. Pierwsze słowa były: „no mówię panu, że byłem chory”, akurat to gadał, jak tam dolazłem. „Raz się zdarzyło, ja nigdy nie bywam chory”, skamlał i jojczał, i stękał. Zełgał.
— No pewnie, że zełgał. Wymyślił sobie chorobę, bo Stefek udawał chorego.
— „W doskonałym momencie zdarzyła ci się ta choroba”, powiedział Okularnik i słowo ci daję, zgrzytał zębami. A Czesio na to: „na drugi raz przyjdę, choćbym miał zdychać”…
— Nie, ja będę mówić — przerwała Janeczka. — Sprawdzimy, czy dobrze zapisałam. Ty słuchaj i pilnuj, żeby niczego nie brakowało. Okularnik: „zdechnięty mi jesteś na nic. Drugiej takiej okazji nie będzie”. Czesio: „to tak zrobię, jak pan kazał”. Okularnik: „adres pamiętasz”? Czesio: „tak jest, Piekarska, Zamojskie… „ Okularnik: „zamknij się, ja znam ten adres… „
— No właśnie — mruknął ze wstrętem Pawełek. — Podlec głupi…
— Podlec mądry — poprawiła sucho Janeczka — Okularnik: „tak zrobisz, jak mówiłem. Zjeżdżaj. Nie znamy się”. I naprawdę Czesio nie odezwał się już ani jednym słowem?
— Nic, mówiłem. Żadnym słowem. Poskamlał jeszcze tylko i pomamrotał, ale nawet litery nie dało się zrozumieć. Zapakował się i poszedł, i cześć.
Janeczka starannie wygładziła kartki zeszytu w kratkę.
— Myślałabym, że to jest na Piekarskiej, bo pytał o adres — rzekła z zadumie. — Żeby nie Zamojskie. Urwał w tym miejscu?
— Jak nożem uciął.
— No więc uważam, że to musi być jakaś pani Piekarska na Zamojskiego. Okularnik wysłał do niej Czesia po coś. Nie wiem, czy na Zamojskiego mieszka dużo Piekarskich, ale chyba powinniśmy ją znaleźć. Na wszelki wypadek.
— Na wszelki wypadek to musimy sprawdzić, czy ona w ogóle żyje — zauważył Pawełek. — Bo skoro Czesio lata po nieboszczykach…
— Po nieboszczykach lata dla pana Fajksata!
— No może… Czekaj, spojrzę do tej książki telefonicznej. Piekarska na Zamojskiego… Czekaj… O rany, Piekarskich prawie tyle co Barańskich!
— Nie patrz w ogóle na nazwiska, tylko na adresy — poradziła Janeczka. Wsparła łokcie o blat biurka i czekała cierpliwie.
— Coś takiego! — zdziwił się Pawełek. — Tylko jedna Piekarska mieszka na Zamojskiego! Nie do uwierzenia. Piekarska Jadwiga, Zamojskiego 27. Mieszkania nie ma, ale to już mięta.
Janeczka starannie zapisała w zeszycie nazwisko i adres.
— Trzeba się jakoś dowiedzieć, czy ona ma coś wspólnego z tymi spadkobiercami, bo może to jest całkiem inna sprawa, która nas wcale nie obchodzi. Jeszcze się nad tym zastanowię. W piątek pójdziemy do Zbinia…
Pawełek już chciał zapytać, po co do Zbinia i dlaczego akurat w piątek, ale się opamiętał. Sam to wiedział doskonale. W czwartek powinny przylecieć breloczki od ojca, a Zbinio musi dołożyć wysiłków i zacieśnić komitywę z Czesiem. Możliwe zresztą, że nie Zbinio, tylko Stefek…
— Stefek… — zaczął.
— Stefek służy do czego innego — przerwała Janeczka. — Stefek jest od dywersji, a Zbinio może się więcej dowiedzieć. Niech się wysili, bo chałę dostanie. Mam nadzieję, że te breloczki będą porządne!
— Ale! — przypomniał sobie Pawełek — znalazłem na strychu takie coś.
Pogrzebał w kieszeni i wyciągnął prześliczną blaszkę, dość grubą, lekko wygiętą, w kolorze przykurzonego złota.
Wygrawerowana była na niej precyzyjnie głowa konia w kółku i jakiś napis po niemiecku. Zrozumieli z niego tylko słowa „premium” i datę.
— Jakaś nagroda — orzekła Janeczka. — Pewnie końska. 1938 rok, strasznie stare. I myślisz, że co?
— Wiem, że to jest mosiężne — odparł Pawełek. — Ale nawet gdyby było ze złota, nie szkodzi. Tu się wywierci elegancko dziurkę, w rogu, o! I będzie breloczek, jeden na świecie. Takie breloczki z końskimi dyrdymałami są, wiem na pewno, bo Zbinio ma jeden, ale zupełnie inny. Tylko muszę znaleźć odpowiedni drut, miedziany chyba, żeby kolor pasował.
Janeczka zerwała się z krzesła.
— Jest! Czekaj! Mam takie!
Ona też posiadała liczne skarby, tyle że starannie schowane. Nie poniewierały się po całym pokoju tak jak u Pawełka, ułożone były w pudle, w najdalszym kącie szafy. Pośpiesznie wyciągnęła pudło i zaczęła w nim grzebać. Pawełek z szalonym zainteresowaniem patrzył jej na ręce.
Z samego dna, spod pęku czarnych piór, jego siostra wydobyła starą i mocno podniszczoną balową torebkę z kremowego zamszu, wytłaczanego z złote zygzaki. Ucho torebki przyczepione było do niej dużym, tombakowym kółkiem.
— Klasa! — ucieszył się Pawełek. — Pierwszorzędnie! Teraz tylko takie małe…
— Czekaj, to nie koniec! — przerwała dumnie Janeczka, sięgając do torebki. Wyjęła z niej maleńki, złoty kluczyk, prawdopodobnie od jakiejś nie istniejącej już szkatułki. Przyłożyła go do kółka i blaszki, pasował idealnie.
— Nie złoty, sprawdzałam — rzekła z naciskiem. — Już akurat nie mam nic lepszego do roboty, tylko pchać w Zbinia złoto. Zawiesisz go razem z tym, żeby już na pewno było wiadomo, że to breloczek do kluczy. Żeby mu nic głupiego nie przyszło do głowy.
Pawełek odniósł się do całego przedsięwzięcia z najwyższym uznaniem. Janeczka wróciła do biurka.
— Tylko żadnego dawania od razu — ostrzegła. — To będzie nasza ostatnia deska ratunku. To jest zabytek i drugiego takiego nie ma na świecie. Niech się Zbiniowi nie wydaje, że dostanie to tak za nic.
— Ale trzeba mu będzie pokazać na wabia.
— Na wabia można. Pokazać i zabrać. Poprzyczepiaj to do siebie, żebyśmy mieli gotowe w odpowiedniej chwili, bo nie wiem, kiedy będzie odpowiednia chwila. Czekaj, musimy wrócić do Barańskich, bo to jest poważna sprawa, ja chcę wiedzieć, czy ten Barański z Bonifacego ma jakiś sens.
— Ma! — zawyrokował Pawełek. — Nie może nie mieć. Włazi nam w sprawę dwustronnie. Fajksat krzyczał o Bonifacym, numer telefonu był w szufladzie pani Spayerowej… Nie, nawet trzystronnie, zapisany był w katalogu wuja pani Amelii. Wszędzie się plącze, to niby co to znaczy?
— To nie Bonifacy się plącze, to znaczki — uczyniła odkrycie Janeczka, marszcząc brwi i spoglądając w okno. — Jeżeli te wszystkie osoby zbierają znaczki, nic dziwnego, że się plączą. I właściwie jeżeli Czesio… Nie, wcale nie Czesio, tylko pan Fajksat. Jeżeli pan Fajksat szuka ich już od początku świata, nic dziwnego, że trafił. I nic dziwnego, że myśmy trafili za nim. Ja bym poważnie porozmawiała z dziadkiem.
— Bo co?
— Bo on znów próbuje wszystko przed nami ukrywać. Tymczasem trzeba wiedzieć, na co trafiał, jak sam szukał. I w jaki sposób. Bo może też trafił na przykład na pana Borowińskiego, na pana Spayera, na panią Piekarską i tak dalej. Może to jest normalna rzecz, a dopiero dalej zaczyna być trudno.
— Na Barańskich trafił.
— No więc właśnie. Na pani Nachowskiej jakoś go zatyka…
— Na rodzinie Barańskich też go zatyka.
— Toteż mówię. Tym bardziej trzeba z nim poważnie porozmawiać. Chodź, idziemy od razu! Niech powie, jak mu to wychodziło…
Okazało się, że dziadek trafiał nieco inaczej. Niewątpliwie stosował inne metody, nie właził pod stół w klubie filatelistycznym, nie czaił się po skwerkach i nie wysiadywał na cudzych klatkach schodowych, zbierając śmieci ze starych szuflad. Grzebiący w nekrologach Czesio w najmniejszym stopniu nie zwróciłby na siebie jego uwagi. Nie czynił też ze swoich poszukiwań żadnej tajemnicy, dopytywał się jawnie, prosił o pomoc znajomych filatelistów, wyjaśniał, o co chodzi. Jasne zatem było, że dopomagali mu wyłącznie ludzie uczciwi i przyzwoici, na sukcesy wśród złodziei, oszustów i krętaczy nie miał żadnych szans.
— Pan Borowiński, pan Borowiński… — pomrukiwał, szukając w pamięci. — Nie, nie przypominam sobie takiego. Mogłem się z nim zetknąć, ale nie pamiętam. Natomiast pan Spayer tak, owszem. Interesował się znaczkami, bywał w klubie, coś kupował, ale mam wrażenie, że chodziło mu raczej o lokatę kapitału. Poza tym działo się to już dawno, co najmniej piętnaście lat temu. Potem jakoś znikł mi z oczu…
— Umarł — poinformował Pawełek.
— Jak to? — zdziwił się dziadek. — W tamtym czasie umarł? Niemożliwe, coś bym o tym słyszał!
— Trochę później — uściśliła Janeczka. — To znaczy nie dawniej, niż dwanaście lat temu. Znikł ci z oczu na trzy lata, a potem umarł.
— Pewnie sobie ulokował ten kapitał — uczynił przypuszczenie Pawełek. — Widziałeś jego znaczki?
— Częściowo tak. Sprawdzałem je nawet, stąd znajomość. Miał trochę starych przedruków, ale to nie było to, czego szukałem. A co?
— Potem sobie dokupił więcej — powiadomiła Janeczka. — Dziadku, co z tą panią Nachowską? Ona może coś wiedzieć! Dziadek nagle się złamał.
— No więc, prawdę mówiąc, pani Nachowska nieco mnie niepokoi. Mam z nią umowę, obiecała mi, że w razie napotkania czegoś z tych rzeczy, które mnie interesują, od razu zadzwoni i powie. Nie dzwoni, nie mówi i nie pokazuje się już od pewnego czasu i mam obawy, że może jest chora, albo coś w tym rodzaju… No nie wiem… Niemożliwe jest przecież, żeby się nagle przestała zajmować wycenami
i handlem, to wyjątkowo solidna osoba, wszyscy chętnie korzystali z jej usług…
Nie kryjąc już zatroskania, dziadek westchnął i popukał fajką w popielniczkę.
— A Barański? — spytała z naciskiem Janeczka.
— Co Barański?
— Cała rodzina Barańskich. Spotkałeś kiedyś panią Barańską i ona miała krewnych. I co?
— Możesz na nich rzucić podejrzenia, my o tym nikomu nie powiemy — zapewnił wspaniałomyślnie Pawełek.
Dziadek oparł się wygodniej w fotelu i zaczął napychać fajkę.
— O pani Barańskiej właściwie nic wam nie umiem powiedzieć. Była to osoba wiekowa, znacznie starsza ode mnie i przypuszczam, że już dawno nie żyje. Znaczki jej nie interesowały. Natomiast wśród krewnych… Prawdę mówiąc…
Dziadek urwał i zawahał się. Ugniatał tytoń w fajce i patrzył na nich z lekkim zakłopotaniem.
— Co, prawdę mówiąc? — spytała Janeczka surowo.
— Jak już zacząłeś, to przepadło — zadecydował stanowczo Pawełek. — Teraz musisz dokończyć. Dziadek przestał się wahać.
— Prawdę mówiąc, nieprzyjemnie mi o tym mówić, ale niech będzie, powiem. Pani Barańska miała wnuka… No, niezupełnie, to był chyba stryjeczny wnuk, po bracie jej. Tak to sobie dedukuję, bo nosił to samo nazwisko. Na dobrą sprawę był jedyną osobą, która obudziła we mnie porządne podejrzenia. Raz go tylko widziałem, bardzo młody człowiek… Miałem jakieś takie wrażenie, że on powinien dużo wiedzieć. Chciałem się z nim później skontaktować i okazało się to nieosiągalne.
— Dlaczego?
— Ta pani Barańska mieszkała w Łodzi i tam się z nią spotkałem. Próbowałem dowiedzieć się od niej adresu wnuka, okazało się, że mieszka w jakimś innym mieście, nic mi o nim nie chciała powiedzieć, a nikt inny nic nie wiedział, więc w końcu musiałem zrezygnować. Skąd w ogóle wzięliście tego Barańskiego?
— Jeszcze nie wiemy, czy wzięliśmy — odparła Janeczka z lekkim roztargnieniem. — To znaczy, jeszcze nie wiemy, czy to ten. Możemy ci powiedzieć, sam się przekonasz, że szukamy za pomocą dedukcji. Dwie osoby, które miały znaczki…
— Nie wiadomo dokładnie jakie — wtrącił Pawełek.
— Ale na pewno miały i w dodatku drogie. No więc te dwie osoby miały albo adres, albo numer telefonu pana Barańskiego. I pan Fajksat interesuje się jego miejscem zamieszkania.
— Skąd wiecie?
— Sły… — zaczął Pawełek.
— Znamy jednego takiego, który zna pana Fajksata — przerwała Janeczka z pośpiechem. — To jest kumpel kumpla ze szkoły. Można się dowiedzieć wszystkiego.
— A te dwie osoby z adresem i numerem telefonu, to kto?
— Obie już nie żyją — wyznał Pawełek głosem tak ponurym, że dziadek aż znieruchomiał z zapaloną zapałką w ręku.
— Nie chcecie chyba powiedzieć, że zostały zamordowane…?!
— E, nie…
— Nikt się tym nie zajmował i żadnego śledztwa nie było, więc na pewno nie — zapewniła Janeczka z odrobiną żalu. — Możemy ci powiedzieć, proszę bardzo. Pan Spayer i pan Borowiński.
— I pani Spayerowa — przypomniał Pawełek. — Możliwe, że to ona miała ten numer, a nie jej mąż. Umarła nie tak dawno.
Dziadek wrzucił do popielniczki zgaszoną zapałkę i przechylił się na oparcie fotela.
— No więc, to tak właśnie wyglądało, jak przeprowadzałem moje poszukiwania — wyznał smętnie. — Albo mi ktoś przepadał, albo nie chciał nic mówić, albo okazywało się, że umarł. Najgorsi byli spadkobiercy. Jeżeli udało im się cokolwiek odziedziczyć, nie mieli kompletnie, przypuszczam, że w obawie przed podatkiem spadkowym. Nie miałem na to wpływu, nie mogłem przecież wdzierać się do ludzi przemocą i szukać po kątach ich znaczków…
— Przemocą do bani — mruknął Pawełek. — O wiele lepiej podstępem.
— Nie zamierzacie chyba… — zaczął gwałtownie dziadek, ale Janeczka przerwała mu od razu.
— Na razie nic nie zamierzamy. Chcemy osobiście poznać panią Nachowską i potem się dopiero zastanowić. Poznawanie porządnych osób nie jest niebezpieczne…

* * *

Pani Nachowską mieszkała w przedwojennym domu na Wilczej, na trzecim piętrze. Winda działała. Majestatycznie popłynęła ku górze i zatrzymała się z gwałtownym, niespodziewanym podskokiem.
Zadzwonili do wysokich, dwuskrzydłowych, oszklonych na górze drzwi.
— Może jednak trzeba było przedtem się z nią umówić — zauważył krytycznie Pawełek, kiedy dzwonili trzeci raz. — Nikogo nie ma w tym domu.
— Może i trzeba było, ale jak nie działa, to co ci poradzę? — odparła gniewnie Janeczka. — Pomyłka i pomyłka, a jak nie pomyłka, to albo pralnia, albo urząd.
— Spróbujmy jeszcze… — zaczął Pawełek i nie dokończył. Wysokie, wąskie skrzydło drzwi otworzyło się nagle do połowy i pojawiła się jakaś pani, widoczna w trzech czwartych.
— My do pani Nachowskiej — powiedziała pośpiesznie Janeczka, grzecznie dygając.
— To ja— odparła pani. — Słucham?
Była szczupła, szpakowata, średniego wzrostu, miała miłą twarz, bardzo bladą i niebieskie oczy o jakimś dziwnym wyrazie. Zadała krótkie pytanie i mocno zacisnęła usta. Janeczka doznała wrażenia, że trzeba szybko przystąpić do rzeczy, bo inaczej pani Nachowska znów zamknie te drzwi i drugi raz ich nie otworzy.
— Roman Chabrowicz, ekspert filatelistyczny. Pani go zna, to jest nasz dziadek. My też się nazywamy Chabrowicz. Chcieliśmy panią poprosić… To znaczy, porozmawiać…
— O znaczkach — wtrącił Pawełek.
Pani uczyniła głową maleńki ruch, drgnięcie, jakby się chciała obejrzeć i przemocą powstrzymała tę chęć. Odrobinę przymknęła drzwi.
— Idźcie stąd — szepnęła tak cicho, że prawie nie było słychać, po czym dodała głośniej. — Przykro mi, proszę powiedzieć panu Chabrowiczowi, że ja się już tym nie zajmuję…
— Nie — przerwała Janeczka, niepewna, czy nie doznała złudzenia. — To nie dziadek, to my. Chodzi nam o pana Borowińskiego…
Pani Nachowska jakby się lekko żachnęła.
— Nie znam. Państwo wybaczą. Jestem zajęta… Jestem chora. Już się nie zajmuję znaczkami.
Równocześnie poruszyła się, wyjęła zza drugiego skrzydła drzwi prawą rękę i położyła palec na ustach. Dłonią wykonała szybki gest, odpędzający ich stamtąd i znów dotknęła ust palcem.
— Pomyłka — powiedziała głośno. — Przepraszam bardzo, ale to już nie do mnie. Żegnam państwa.
Po czym zamknęła drzwi.
Rodzeństwo trwało w bezruchu jak skamieniałe. Po dłuższej chwili Pawełek cofnął wyciągniętą szyję, bo zaczynała mu drętwieć.
— Tam ktoś był — zaraportował półgłosem — za nią w tym przedpokoju.
Janeczka poruszyła się również.
— W dalszym ciągu jest, bo przecież nie wyparował — mruknęła i skierowała się ku windzie. — Zobaczyłeś, kto?
— A skąd. Ledwo kawalątko człowieka. Ty, co to wszystko miało znaczyć? Ona chyba faktycznie jest chora?
Janeczka przez dwie sekundy milczała. Przekręciła gałkę u drzwi.
— Ona jest śmiertelnie przerażona. Boi się zupełnie potwornie.
Weszli do windy. Pawełek przycisnął guzik parteru.
— Myślisz…?
— No co ty, ślepy jesteś, czy co? — zdenerwowała się Janeczka. — Widać jej było na twarzy. I w oczach. W pierwszej chwili jeszcze się nie połapałam, ale zaraz potem owszem. Ktoś jej robi coś złego, albo dostała jakieś okropne wiadomości…
Pawełek zirytował się natychmiast.
— To gdzie nas niesie, co ty uważasz, że ja tak sobie stąd pójdę i nic? A chała! Może ją napadli! Jazda do góry, ale już!
Winda z energicznym podskokiem zatrzymała się na parterze. Pawełek nie zwlekając, przycisnął guzik czwartego piętra.
— Napadli nie, powiedziałaby „milicja”, albo „ratunku” — zaprzeczyła równocześnie Janeczka, coraz bardziej zdenerwowana. — To jest coś innego…
— No to chyba trzeba zobaczyć, co!
— Ale nie z góry! Może trzeba będzie za kimś pójść! Z dołu!
— Kurczę piekielne… — mruknął Pawełek. Przeczekał potężny podskok na czwartym piętrze i przycisnął guzik parteru.
Na parterze od dłuższej chwili czekał na windę pan Dominik Lewandowski, młody człowiek, świeżo po studiach, piszący właśnie pracę doktorską na temat psychologii dziecka. Winda była oszklona. Pan Dominik zdążył dostrzec w środku dwoje dzieci, wyglądających inteligentnie i kulturalnie, jeżdżących tam i z powrotem bez najmniejszej przyjemności. Złośliwości również nie było w nich widać. Zaintrygowało go to niezmiernie i wręcz ucieszył się z okazji zdobycia jakichś dodatkowych materiałów do swojej pracy. Postanowił dyplomatycznie zaczepić te dzieci, o ile uda mu się je dopaść. Pilnie słuchał, próbując odgadnąć, na którym piętrze winda się zatrzyma i z dźwięków wywnioskował, że znów zjeżdża w dół. Na wszelki wypadek uchwycił gałkę.
 Pawełek wyrobił sobie pogląd w połowie trzeciego piętra.
— A skąd ja będę wiedział na parterze, czy ten jakiś wyszedł akurat od pani Nachowskiej! Trzeba czekać na drugim! On pojedzie windą, zanim ją ściągnie, pięć razy zdążę na dół! A jakby lazł piechotą, zdążę tym bardziej!
Janeczka zgodziła się z nim bez namysłu.
— Nawet trochę wyżej, żeby widzieć drzwi. Możemy robić co chcemy, tu nikt nie chodzi po schodach, wszyscy jeżdżą. To kretyństwo, że nie wzięliśmy Chabra!
— A pewnie. Głupota. W ogóle nie powinniśmy się ruszać bez psa!
Przeczekał podskok na parterze i zamierzał przycisnąć guzik drugiego piętra, ale pan Lewandowski miał refleks. Zdążył otworzyć drzwi.
— My na drugie — mruknął Pawełek i przycisnął guzik. Pan Lewandowski był zupełnie pewien, że przedtem pojechali na czwarte. Postanowił wysiąść razem z nimi.
— Najmocniej przepraszam — powiedział, kłaniając się uprzejmie. — Czy mógłbym o coś zapytać?
— Proszę bardzo — zgodziła się grzecznie Janeczka. Winda podskoczyła na drugim piętrze i znieruchomiała.
— Pozwoliłem sobie zauważyć, że odbyliście tę podróż do góry i na dół kilkakrotnie — powiedział pan Lewandowski, wysiadając. — Chciałbym zapytać o przyczynę i cel tych jazd. Czy to było może dla przyjemności?
— Dla jakiej tam przyjemności! — mruknął gniewnie Pawełek pod nosem.
— Przyjemności? — zdziwiła się Janeczka. — To żadna przyjemność, ona skacze. Nie, myśmy tylko… No… Podejmowaliśmy różne decyzje. I tak nam wyszło.
— Rozumiem. Czy mógłbym wiedzieć, czego te decyzje dotyczyły? Idziecie tu może do kogoś z wizytą?
— Nie — odparła sucho Janeczka i zamilkła.
— Mamy takie tam różne swoje sprawy — rzekł Pawełek po krótkiej chwili, w czasie której pośpiesznie szukał w myśli grzecznego odpowiednika słów „a co to pana obchodzi”.
Pan Lewandowski widział jego wysiłek jak na dłoni. Chłopiec był dobrze wychowany i odruchowo starał się unikać gburowatości. Obydwoje przy tym byli czymś zakłopotani, zatroskani i przejęci. Sądząc z podobieństwa, brat i siostra… Zaabsorbowani jakimiś skomplikowanymi sprawami, mogą w ogóle nie zechcieć rozmawiać… Zdecydował się powiedzieć prawdę.
— Piszę pracę doktorską — oznajmił bez dalszych wstępów — na temat psychologii…
Zawahał się, za „dziecko” mogliby się obrazić…
— Psychologii młodzieży — wybrnął. — Byłbym wam niezmiernie wdzięczny za chwilę rozmowy.
— Akurat z nami? — zainteresował się podejrzliwie Pawełek.
— Tak. Stwierdziłem nietypowe zjawisko. Młodzież wielokrotnie jeździ czymś takim jak winda, albo ruchome schody, przy czym doznanie ma niejako dwa oblicza. Jedno, to jest czysta i nieskalana przyjemność, podobna do wrażenia na huśtawce. Drugie, złośliwość, występuje to przy windzie, nie pozwolić jej użyć komuś innemu, co oczywiście jest również rodzajem przyjemności, wprawdzie nagannej, ale niewątpliwej. Ani jedno, ani drugie nie miało miejsca w tym wypadku i dlatego bardzo mnie to zainteresowało. Jeżeli nie macie nic przeciwko temu, chciałbym omówić sprawę nieco obszerniej.
Gdyby pan Dominik zadawał pytania dalej, nie wyjaśniając przyczyn swojej dociekliwości, zostałby uznany za zwyczajnego, głupiego natręta i bardzo szybko postaraliby się zejść mu z oczu. Szczere i uczciwe postawienie sprawy zmieniło sytuację na jego korzyść. Ponadto Janeczce przyszło na myśl, że pogawędka akurat tutaj i teraz będzie dla nich doskonałym kamuflażem. W razie gdyby ich ktoś zobaczył, nie nabierze żadnych podejrzeń. Na nic nie czekają, niczego nie podglądają, rozmawiają sobie z tym panem i tyle. Rozmowę przerwać można w każdej chwili.
— Proszę bardzo — zgodziła się ku lekkiemu zgorszeniu Pawełka. — Może pan zadawać pytania.
— I mam nadzieję, usłyszę odpowiedź? — ucieszył się pan Lewandowski. — Więc pierwsze pytanie: dlaczego właśnie w tym budynku?
Pawełek był absolutnie zdecydowany nie wyjawiać obcemu człowiekowi żadnych tajemnic. Nie miał najmniejszych wątpliwości, że Janeczka żywi podobne poglądy i zamierza ukryć prawdę. Ciekaw, jak jej to wyjdzie, z ogromnym zainteresowaniem słuchał odpowiedzi.
— Mieszka tu pewna znajoma osoba — wyjaśniła Janeczka spokojnie i bez żadnych wahań. — To znaczy, jest to dorosła osoba, znajoma naszej rodziny. Byliśmy tam, żeby coś przekazać i właśnie zastanawialiśmy się, czy wracać do domu, czy jeszcze raz iść do tej osoby, bo przekazywanie było chyba trochę niedokładne. I tyle.
— Ta osoba mieszka na czwartym piętrze, czy na drugim?
— Na trzecim.
— To dlaczego pojechaliście najpierw na czwarte, a potem na drugie?
— Co do czwartego piętra, to niepotrzebnie — wtrącił się Pawełek, zrozumiawszy już politykę siostry — nie ten guzik przycisnąłem co trzeba.
Tak samo jak Janeczka właściwie nie minął się z prawdą. Rzeczywiście to czwarte piętro nie miało żadnego sensu i guzik okazał się nieodpowiedni. Janeczka przyjęła pomoc brata bez mrugnięcia okiem.
— A drugie? — spytał pan Lewandowski.
— Na drugim mieliśmy zamiar zaczekać — rzekła Janeczka melancholijnie — ale nie wiem, czy zaczekamy. Ta osoba jest zajęta, ma gości i możliwe, że goście zaraz wyjdą i wtedy wrócimy, a możliwe, że nie. Właśnie nad tym się zastanawialiśmy, zaczekać, wrócić i tak dalej.
Pan Lewandowski nie był zadowolony. Zaintrygowała go winda, ale od razu wyłoniła się i druga kwestia, odpowiedzialności, obowiązkowości, rzetelności i tym podobnych cech. Zaciekawił się nimi również. Tymczasem wyraźnie czuł, że udzielane mu odpowiedzi ślizgają się po wierzchu, nie sięgając sedna sprawy. Nie o to mu chodziło, spragniony był szczerości, a nie gładkiego muru nie do przebicia. Uprzejme i grzeczne dzieci kryły jakąś troskę, porządnie schowaną za pozornie wyczerpującymi wyjaśnieniami.
— A które z was doszło do wniosku, że coś załatwiliście źle i musicie poprawić?
— Razem to nam przyszło do głowy — odparła Janeczka.
— Czy to była jakaś bardzo ważna sprawa?
— Nic specjalnego… To znaczy, ważna, owszem…
— Ważna, ale nic pilnego — sprecyzował Pawełek. — Może poczekać, ale chcieliśmy mieć z głowy.
Pan Lewandowski ciągle czuł, że to nie to i chodzi o coś innego. Zastanowił się.
— Wydaje mi się — powiedział z lekkim wahaniem — że jest to coś, co was osobiście dotyczy. Zrozumiałem, że przychodzicie od dorosłej osoby, tymczasem doznaję wrażenia, że jesteście tym jakoś wewnętrznie przejęci, tak jakby to był wasz własny problem. To mnie właśnie najbardziej interesuje…
Pawełek pomyślał z uznaniem, że ten facet jest całkiem niegłupi. Janeczce zrobiło się nagle trochę żal pana Dominika. Wyglądał sympatycznie i widać było jak się męczy, usiłując coś zrozumieć. Doskonale wiedziała, że z udzielanych mu odpowiedzi nic nie wynika.
— Gdyby tu był nasz pies, możliwe, że powiedzielibyśmy panu więcej — wyrwało jej się.
Pan Lewandowski uchwycił się psa jak tonący brzytwy.
— Dlaczego pies? Co ma do rzeczy pies?
— Nasz pies rozpoznaje porządnych ludzi…
— Rozumiem — powiedział pan Lewandowski z wyraźną ulgą. — Istnieje tu jakaś tajemnica i nie chcecie jej zdradzić, nie wiedząc, czy jestem porządnym człowiekiem. No, wreszcie. ..! I tak powiem wam, że jesteście bardzo nietypowi…
— Bo co? — zainteresował się Pawełek.
— Osoby w waszym wieku albo wcale nie chcą rozmawiać, albo wyjawiają za wiele, wbrew własnym chęciom. Jest dla mnie jasne, że macie wyjątkowe talenty dyplomatyczne. Osobiście uważam się za człowieka przyzwoitego i potrafię dochować sekretu, ale nie musicie mi wierzyć na słowo. Każdy może o sobie powiedzieć, że jest aniołem. Chciałbym bardzo spotkać się z wami w towarzystwie waszego psa!
Janeczce nagle przyszła do głowy nowa myśl.
— Czy pan tu mieszka? — spytała, starannie kryjąc drgnięcie emocji.
— Tak. Na czwartym piętrze.
— A jakie ma pan hobby?
— Wędkarstwo — odparł bez wahania pan Lewandowski, czując z radością, że coś tu się zmienia. — Uwielbiam łowić ryby.
— I nic pan nie zbiera?
— Co masz na myśli? Grzyby, na przykład…?
— Nie, coś niejadalnego. Pudełka od zapałek, albo co… Pan Lewandowski zarumienił się znienacka. Odrobinę, ale jednak widocznie. Zawahał się.
— No proszę — wytknął Pawełek z satysfakcją. — Teraz pan widzi, jak to jest.
Pan Lewandowski przełamał opory.
— W porządku, znam ten ból od dawna. Owszem, zbieram i powiem co. Uczynię pierwszy krok ku wzajemnej szczerości. Książki zbieram. Kryminały.
Pawełek gwizdnął lekko z ogromnym uznaniem. Janeczka zainteresowała się tak, że o mało nie zapomniała o ostrożności.
— Jak to? Wszystkie? Jak leci?
— Wszystkie, jak leci. W polskim języku. Mam nawet bardzo stare, przedwojenne, które nigdy potem nie były wznawiane. Teraz to są białe kruki. Ukrywam to, bo wiecie… Szlachetniej może byłoby zbierać poezje, albo starodruki …
— E tam, poezje…! — prychnął wzgardliwie Pawełek.
— Wcale nie! — zaprotestowała równocześnie Janeczka z ogniem. — To jest mania po prostu przecudowna! Jestem pewna, że pan tego nigdy nikomu nie pożycza…?
— Od czasu do czasu mogłoby się zdarzyć. Osobom zaprzyjaźnionym i wyjątkowo godnym zaufania…
Spojrzenie, jakie rodzeństwo wymieniło pomiędzy sobą, napełniło go wielkimi nadziejami. Coraz bardziej chciał poznać te dzieci bliżej i dokładniej, zainteresowały go zgoła niebotycznie. Takich dzieci jeszcze nie spotkał, w żadnym razie nie mógł napisać swojej pracy doktorskiej bez nich, za wszelką cenę chciał z nimi nawiązać trwały kontakt.
— No więc…?— popędził niecierpliwie.— Będzie to spotkanie z psem?
— Może być — zgodził się Pawełek łaskawie. — Możemy się umówić…
W tym momencie piętro wyżej lekko szczęknęły drzwi. W jednym mgnieniu oka Pawełek znalazł się na półpiętrze i ostrożnie wyjrzał zza poręczy schodów. Winda ruszyła ku górze. Pawełek już był z powrotem, kiwnął głową Janeczce i bez słowa popędził na dół.
— Teraz możemy panu tylko powiedzieć, że to jest coś nieprzyjemnego — rzekła Janeczka z determinacją. — Nasz dziadek ma zmartwienie z jedną panią, która tu mieszka, bardzo dawno jej nie widział i boi się, że jest chora, albo co. Mieliśmy się dowiedzieć, ale ciągle nic nie wiemy. A ja już muszę iść…
— Czekaj, chwileczkę! Mieliśmy się umówić… Winda przejechała obok nich i zniknęła na dole.
— Przyjdziemy do pana z wizytą — zaproponowała pośpiesznie Janeczka.
— Z psem?
— Z psem. Czy pan ma telefon?
— Mam, oczywiście. Proszę, tu jest numer…
Omal nie urywając sobie kieszeni, pan Dominik wyszarpnął portfel. Wyciągnął z niego wizytówkę. Piętro wyżej znów szczęknęły drzwi. Janeczka wyrwała mu wizytówkę z ręki i skoczyła na półpiętro. Wróciła równie szybko jak Pawełek. Winda jechała ku górze.
— Ale bardzo proszę, nie zwlekajcie z tym! — zawołał pan Lewandowski z niepokojem. — Umówmy się jak najprędzej!
— Zadzwonimy dzisiaj wieczorem — obiecała Janeczka i znikła mu z oczu, zbiegając po schodach.
Winda przejechała, zatrzymała się na trzecim piętrze i natychmiast zaczęła zjeżdżać w dół. Pan Dominik schował portfel i powoli zaczął wchodzić po schodach…
Rodzeństwo spotkało się w bramie.
— Ty mów swoje, a ja swoje — zarządziła Janeczka.
— Ropuch — oznajmił krótko Pawełek.
— Jak to…? Ten sam, co w klubie?
— Ten sam. Dobrze, że go tam zauważyłem. Popruł jak z propellerem, poleciał do Kruczej, wsiadł do fiata i zaraz ruszył. Zdążyłem zapisać numer i od razu wróciłem, bo nie wiedziałem, gdzie jesteś’.
— Okularnik — podjęła sucho Janeczka. — I żeby tylko…!
— Nie mów! I co…?
— Razem z nim poszła pani Nachowska. Trzymał ją pod rękę, poszli pięć kroków w stronę Marszałkowskiej, miał tam samochód, wsiedli i pojechali.
— O rany! Dobrowolnie wsiadła?
— Trochę ją wepchnął. Ale gdyby chciała uciec, mogłaby bardzo łatwo. Mnie się wydaje, że zgodziła się, chociaż wcale nie miała ochoty. Może ze strachu, bo ciągle się boi.
— Jakaś draka — zaopiniował Pawełek po krótkim namyśle. — Afera. Musimy tu wrócić. Janeczka kiwnęła głową.
— Dobrze w ogóle, że zaczekałam. Gdybyśmy polecieli razem, nic by nie było wiadomo o Okularniku. Zła byłam w pierwszej chwili na tego…
Przypomniała sobie o trzymanej wciąż w ręku wizytówce i obejrzała ją.
— Dominik Lewandowski. Zła byłam na tego Dominika, ale okazuje się, że niesłusznie. Akurat się przydał. Możemy mu zrobić przyjemność i zadzwonić dzisiaj wieczorem. I umówić się, bo i tak trzeba tu przyjść.
— Jasne. Trzeba sprawdzić, czy ta pani Nachowska w ogóle wróci do domu. Teraz już wyraźnie widzę, że bez niej nic. Co robimy?
Janeczka nie miała wątpliwości.
— Jedziemy do tej pani Piekarskiej na Zamoyskiego. Ale już, żeby Czesio nie zdążył przed nami!
— Dobra, tylko najpierw wstąpimy po Chabra. Nigdzie więcej nie jadę bez psa!
Dochodziła godzina siódma, kiedy wreszcie dotarli do Zamoyskiego. Obejrzeli listę lokatorów i od razu znaleźli panią Piekarską. Mieszkała pod numerem szesnastym, na trzecim piętrze.
Dom wydawał się bardzo elegancki, również przedwojenny, ale jakby obszerniejszy niż kamienica na Wilczej. Za to nie miał windy. Miejsce na nią istniało, ale był to pusty szyb, nie zawierający w sobie kabiny i wejścia do niego zostały zabite deskami. Weszli po schodach i zadzwonili do drzwi.
— No i masz — mruknął Pawełek, dzwoniąc po raz trzeci. — To samo co u pani Nachowskiej. Też ją porwali…?
W tym momencie zagrzechotał zamek i otworzyły się drzwi, ale nie te, do których dzwonili, tylko obok, w przyległej ścianie. Ukazała się w nich ta sama starsza pani, którą widzieli w sobotę, podpierającą się laską. Ktoś z grona spadkobierców pani Spayerowej…!
— My do pani Jadwigi Piekarskiej — powiedziała grzecznie Janeczka po sekundzie wahania. — Czy tu nikogo nie ma?
— To ja jestem Jadwiga Piekarska — odparła pani i popatrzyła pytająco.
Miała siwe włosy i niebieskie oczy za silnymi okularami. Wyglądała dobrodusznie, łagodnie i bardzo sympatycznie, ale Janeczka na wszelki wypadek obejrzała się na Chabra. Siedział obok nich spokojnie i patrzył na panią. Nie musiała nic mówić, ani wydawać żadnego polecenia, pies rozumiał ją bez słowa, wystarczyło samo spojrzenie, żeby podniósł się, podbiegł do pani i delikatnie zaczął ją obwąchiwać.
„No, jak teraz wrzaśnie i trzaśnie drzwiami…” — mignęło w głowie Pawełkowej.
Pani nie wrzasnęła i nie trzasnęła. Przeciwnie, rozpromieniła się uśmiechem.
— Jaki piękny pies! — powiedziała z życzliwą czułością. — To wasz pewnie? Czy można go pogłaskać?
Chaber uniósł łeb, pomachał ogonem, obejrzał się na swoją panią i usiadł. Janeczka doznała niebotycznej ulgi.
— Można, oczywiście. Pani mu się podoba.
— Poza tym on nie gryzie — wtrącił Pawełek.
— Mamy do pani bardzo skomplikowany interes — ciągnęła Janeczka, szczęśliwa, że wreszcie natknęli się na osobę bezwzględnie przyzwoitą. — Czy możemy wejść?
— Ależ tak, oczywiście — odparła pani z lekkim zakłopotaniem. — Otworzyłam wejście kuchenne… No nic, trudno, wejdźcie tędy, chociaż tu jest straszny bałagan…
— Nam nie przeszkadza żaden bałagan — zapewnił Pawełek i wszedł za Janeczka.
Pani przeprowadziła ich przez całe mieszkanie. Zaproponowała zdjęcie kurtek w przedpokoju i wprowadziła wreszcie do pokoju, zagraconego dokładnie olbrzymią ilość cudownie pięknych rzeczy. Na każdym meblu stały ozdobne bibeloty, antyczny stolik zastawiony był kwiatami w dekoracyjnych donicach, kąt zajmowała serwantka ze szkłem i porcelaną, na tapczanach leżały poduszki, na ścianach wisiały obrazy i rozmaite inne upiększenia, jakieś rysunki, fotografie, suche bukiety, talerze, jedną całą ścianę zajmowała oszklona biblioteka z książkami, a wszystko pokryte było szaloną ilością przepięknych haftów, po większej części niebieskich. Na szczęście stały tam także przy stole trzy wolne krzesła, niczym nie zajęte. Pani usiadła na jednym, wskazując im dwa pozostałe.
— Słucham. Co to za skomplikowany interes? Czy ja was w ogóle znam?
— Nie — powiedziała Janeczka — ale zaraz nas pani pozna. Tylko nie wiem, od czego zacząć.
Pawełek poczuł nagle, że załatwienie tej sprawy należy do niego. Podniósł się i ukłonił.
— My się nazywamy Chabrowicz — oznajmił. — Janina i Paweł. I mamy dziadka. Też się nazywa Chabrowicz. A pies ma na imię Chaber.
Uznał prezentację za ukończoną i usiadł. Janeczka pohamowała chęć popukania się palcem w czoło.
— Mamy także rodziców — uzupełniła z lekkim naciskiem. — Mieszkamy na Mokotowie. Nasz dziadek jest ekspertem filatelistycznym i właściwie cała sprawa dotyczy znaczków. Czy pani zbiera znaczki?
— Zbieram — przyznała się pani Piekarska. — Ale to nie jest bardzo ważne zbieranie. Trochę zbieram także monety. I co dalej?
— I pani należy również do spadkobierców pani Spayerowej?
Pani Piekarska poruszyła się nagle niespokojnie.
— Och, to taka nieprzyjemna sprawa! Co wy macie z tym wspólnego?
— My osobiście nic. Ale przypadkiem wiemy, że chyba coś tu jest nie w porządku.
— Tu jest wszystko nie w porządku! — wykrzyknęła pani Piekarska i podniosła się od stołu. — Czekajcie widzę, że to będzie długa rozmowa, może ja zrobię herbatę i mam szarlotkę…
Po trzech kwadransach wiedzieli już, że właśnie pani Piekarska jest jedyną prawdziwą spadkobierczynią pani Spayerowej, ale całe grono różnych osób, które roszczą sobie pretensje do schedy, zdążyło ją wyrolować. Pani Piekarska nie zamierzała się z nimi kłócić, nie ma pieniędzy na adwokata, ale chciałaby dostać po własnej krewnej przynajmniej trzy rzeczy. Mianowicie znaczki, trochę przedwojennego bilonu i globus. Globus dostała, stoi w drugim pokoju. Marzyła też o barometrze, który tam wisiał na ścianie, ale już go zgarnął zięć szwagierki. Nie będzie się z nim przecież biła, trudno, przepadło. Chciałaby także dopilnować, żeby najwięcej odziedziczył chrzestny syn nieboszczki, bo wie, że ona tak sobie życzyła, ale nie umie tego załatwić. Wszyscy dalsi powinowaci stanowią stado hien i szakali, drapieżnych i pazernych, a w dodatku pchają się tam jakieś zupełnie obce jednostki, których nigdy w życiu na oczy nie widziała. Krewnych nie ma, jedyną prawdziwą krewną jest właśnie pani Piekarska.
— Jej matka i moja matka były ciotecznymi siostrami — tłumaczyła pani Piekarska, ustawiając na stole, obok szarlotki, talerzyk z kruchymi ciasteczkami. — Więc to była moja cioteczno— cioteczna siostra. Miałyśmy wspólnych pradziadków. Dziadków już nie, to znaczy, nasze babki były rodzonymi siostrami. Prawnie to się nie liczy i ja tego w ogóle nie umiem załatwić.
— Ale przecież tam są jacyś adwokaci? — zauważył Pawełek ostrożnie.
Pani Piekarska nie zwróciła uwagi na jego zbyt wielką wiedzę.
— Tak, jest dwóch. Jeden to adwokat szwagierki, a drugi matki tego chrzestnego syna. Żaden mi się nie podoba. Adwokata szwagierki w ogóle nie powinno być. Obrzydliwy typ.
Janeczka koniecznie chciała przy okazji rozwikłać kwestię tajemniczej siostry, która nie miała żadnych praw. Pani Piekarska nie napomykała o niej ani słowem.
— A siostra? — spytała w końcu.
— Jaka siostra? — zdziwiła się pani Piekarska.
— Tam chyba jest jakaś siostra. Myśmy o tym coś słyszeli… Czyjaś siostra…
— A, no tak. To jest właśnie ta szwagierka, siostra męża mojej kuzynki. Rości sobie prawa z tego właśnie tytułu, że jest siostrą męża, ale przecież ten mąż umarł dziewięć lat temu i jego testament był warunkowy, więc stracił ważność…
— Co to znaczy warunkowy?
— W testamencie zapisał wszystko żonie pod warunkiem, że w chwili jego śmierci jeszcze będzie żyła. Sporządzał ten testament bardzo dawno, chyba przed trzydziestu laty i nie wiedział przecież, kto kiedy umrze. Gdyby żona umarła wcześniej niż on, spadkobierczynią miała być siostra. Ale żona nie umarła wcześniej, tylko dopiero teraz, odziedziczyła majątek legalnie i mogła go zapisać komu chciała. Nie szwagierce, to pewne, nie lubiły się bardzo…
Pani Piekarska, najwyraźniej w świecie, spragniona była zwierzeń na temat tej całej awantury spadkowej, opowiadała wszystko bardzo chętnie i bez najmniejszego wahania. Widać było, że jest głęboko rozżalona, czuje się skrzywdzona i niesłusznie pominięta, ponadto poczucie sprawiedliwości każe jej protestować przeciwko poczynaniom chciwej szwagierki. Stanowczo stoi po stronie chrzestnego syna. Chrzestnego syna w ogóle nie ma, akurat jest służbowo za granicą i wróci za kilka miesięcy, tu zaś działa jego matka, która wzięła adwokata, bo sama się nie zna na prawach spadkowych. Adwokat jest beznadziejny, powolny i rozlazły, za to operatywny jest adwokat, którego sobie znalazła szwagierka. Dziwny jakiś. Pani Piekarskiej nie podoba się okropnie, coś w nim jest takiego, niby nic, ale jednak…
— Czy to jest taki nie bardzo stary, w okularach? — spytała słuchająca w skupieniu Janeczka.
— Tak, w okularach. Młody człowiek, energiczny, grzeczny, ale jakiś taki… Śliski.
— Jak glista — podsunął Pawełek.
Pani Piekarska popatrzyła na niego z namysłem.
— Nie — zaprzeczyła stanowczo. — Glista jest zbyt łagodna. Jak wąż.
Janeczka i Pawełek wymienili spojrzenia i równocześnie skinęli do siebie głowami.
— Możemy pani powiedzieć, o co tu chodzi — rzekła Janeczka. — O znaczki.
— To znaczy, my tego nie wiemy na pewno — dodał Pawełek. — My to sobie tylko dedukujemy. Ale że idzie o znaczki, jest murowane jak granit!
Pani Piekarska zaciekawiła się i trochę zdziwiła.
— Naprawdę tak uważacie? Dlaczego? Mnie się wydawało, że raczej złoto…
— Jakie złoto?
Pani Piekarska zupełnie zapomniała, że rozmawia z dziećmi. W głębokim zatroskaniu i niepokoju możliwość znalezienia sprzymierzeńców, obojętnie w jakim wieku, przyniosła jej niewymowną ulgę.
— Moja kuzynka miała złoto — wyjawiła konfidencjonalnie. — Z zawodu była złotnikiem, bardzo długo pracowała u złotnika, zgromadziła sobie różne wyroby jeszcze w dawnych czasach, zanim wyszła za mąż. Jej mąż bardzo dobrze zarabiał, więc nigdy nie musiała tego sprzedawać. Nikt dokładnie nie wie, co po niej zostało, ale musi być tego dość dużo. Myślałam, że oni chcą zagarnąć właśnie to…
— Zależy kto… — zaczęła Janeczka.
— Dlaczego nikt nie wie? — zainteresował się równocześnie Pawełek.
— Bo mieszkanie nie zostało jeszcze porządnie przeszukane. Tam się wszyscy kłócą i nikt nikomu nie wierzy, czemu się wcale nie dziwię. Dopiero ostatnio, zaraz, w sobotę chyba… tak, w sobotę. Ustalono wreszcie, że sprawdzi się komisyjnie i na razie został przejrzany jeden pokój. Ja wiem, gdzie ona mogła to trzymać, ale im nie powiedziałam.
— Dlaczego?
— Bo ona to przeznaczała dla swojego chrzestnego syna. Nie miała własnych dzieci i tego chrzestnego syna bardzo kochała. Wolałabym z tym poczekać, aż on wróci, albo aż się to rozstrzygnie prawnie. Sądownie. Tymczasem, jeżeli znajdą teraz, rozdrapią wszystko. Najgorsza jest szwagierka. I ten jej okropny zięć. Nie mają do tego najmniejszych praw!
— Ta pani powinna była napisać testament — powiedziała Janeczka z naganą.
— No owszem, powinna była. Nie napisała, może myślała, że wszyscy o tym wiedzą i zachowają się przyzwoicie. Ale okazuje się, że testament może być także ustny.
— To znaczy co?
— To znaczy, że pięć osób razem musiało słyszeć jej polecenia. Że przeznacza wszystko dla swojego chrzestnego syna. I jeśli osoby zaświadczą to przed sądem, zostanie to potraktowane jak testament na piśmie.
— I co? Nie ma tych pięciu osób?
— Ależ są! Mówiła to do dwudziestu osób, wszyscy słyszeli, tylko tak się składa, że nie razem. Oddzielnie. Różni znajomi, także sąsiad, który mieszka piętro niżej, bywał tam często, pomagał jej, potem załatwiał pogrzeb… Chciał to jej mieszkanie zagarnąć dla siebie, ale widzi, że nie ma szans, więc teraz staje po stronie chrzestnego syna na złość szwagierce. Wie o jej złocie i widzę przecież, jak węszy po kątach… Ale doskonale się orientuje, kto po niej ma dziedziczyć!
— No tak — przyznała Janeczka. — Możliwe, że szwagierka i sąsiad pchają się do złota…
— Możliwe, że o znaczkach w ogóle nie wiedzą — wysunął przypuszczenie Pawełek.
— No właśnie! — przypomniała sobie pani Piekarska. — Co z tymi znaczkami? Znaczki miały być dla mnie i bardzo mnie to interesuje. Chciałabym je dostać.
— Możemy pani powiedzieć to, czego się domyślamy. Nawet jeśli szwagierka leci na złoto… Nie szkodzi, niech sobie leci, ale jej adwokat, ten wąż w okularach, czatuje na znaczki. Możliwe, że wcale jej o tym nie powiedział. Nie wiemy na pewno, ale wydaje nam się, że pan Spayer, mąż tej pani, kupił dawno temu znaczki od takiego innego pana. Bardzo drogie…
— Klasyki — wtrącił Pawełek.
Pani Piekarska, jak się okazało, o znaczkach miała pojęcie.
— Polskie czy zagraniczne? — spytała od razu.
— Polskie — odparła Janeczka. — Podejrzewamy, że to mogła być pierwsza Polska i nadruki na austriackich. Pani Piekarska aż się lekko zarumieniła.
— Ależ to szalenie cenne rzeczy! — wykrzyknęła z przejęciem.
— Toteż właśnie. Nasz dziadek bardzo się tym interesuje. Szuka jednej takiej kolekcji i my mu w tym pomagamy. I wyszło nam, że po tych wszystkich sprzedażach mogło to się znaleźć u pana Spayera. To znaczy, potem u pani Spayerowej. Tylko nie wiemy, czy pani Spayerowa tego nie sprzedała.
— Pan Spayer też mógł sprzedać, zanim umarł — wtrącił znów Pawełek. Pani Piekarska pokręciła głową.
— Chyba niczego nie sprzedał. Moja kuzynka też nie.
Chociaż… Zaraz, niech pomyślę, bo wiem, że miała jakieś propozycje… Czekajcie, muszę sobie przypomnieć.
Zajrzała do dzbanka, dolała sobie herbaty i zjadła kruche ciasteczko, nie zdając sobie sprawy co robi, głęboko zamyślona. Znów pokręciła głową, tym razem energiczniej.
— Nie. Jestem pewna, że nie. Rozmawiałyśmy na ten temat, mówiła, że ktoś jej proponuje bardzo dobrą cenę, ale sądziłam, że chodzi o biżuterię. Znaczki mi nie przyszły do głowy. W każdym razie zdecydowana była nie sprzedawać, powiedziała, że zachowa sobie wszystko na czarną godzinę. Znaczki pana Spayera oglądałam bardzo dawno temu, dwadzieścia lat co najmniej, to był przecież mój kuzyn, przez małżeństwo… Owszem miał bardzo ładne, dość drogie, ale nie było w nich aż takich nadzwyczajności. Możliwe, że później coś dokupił…?
Popatrzyła pytająco na Janeczkę i Pawełka. Obydwoje równocześnie kiwnęli głowami.
— Dokupił — zapewniła Janeczka. — To wiemy na pewno.
— No więc chyba one tam jeszcze są. I co? Mówiliście, że wasz dziadek tego szuka?
— Nie jesteśmy pewni, czy akurat tego. Ta kolekcja, której szuka, już się rozleciała, ale dziadek chciałby znaleźć chociaż kawałki.
— I co będzie, jak znajdzie?
— Nic. Możliwe, że będzie chciał odkupić, ale niekoniecznie. Dziadkowi chodzi głównie o to, żeby to nie zostało zniszczone ani wywiezione. Najbardziej by chciał wszystko skompletować z powrotem, ale chyba mu się nie uda. Wszystko mu jedno, kto to będzie miał, byle tylko istniało i było bezpieczne.
Pani Piekarska zastanowiła się przez chwilę.
— Czy wasz dziadek ma dużo znaczków? — spytała z lekkim wahaniem. — Nie klasyków, ale współczesnych?
— Olbrzymią ilość — zapewniła Janeczka.
— Ho, ho! — poinformował wyczerpująco Pawełek. Pani Piekarska przestała się wahać.
— No dobrze. Więc coś wam powiem. Ja zbieram tylko tak sobie, niepoważnie. Rozumiem waszego dziadka. Gdybym w końcu dostała te znaczki i gdyby się okazało, że to jest to, czego szukacie, ja mu to udostępnię. Nie sprzedam, ale mogłabym się zamienić. Na coś dla mojej bratanicy, ona zbiera ochronę środowiska, tematycznie.
— Z jakich krajów? — zaciekawił się Pawełek.
— Cały świat. Już ma bardzo dużo, ale ciągle jeszcze jej mnóstwo brakuje, a ja bym chciała, żeby miała całość. Więc w razie, gdyby udało się tę sprawę załatwić, pozamieniamy się. Bardzo to jest niepewne, ale na wszelki wypadek zapytajcie dziadka, czy zgodzi się na taki interes.
— Jesteśmy pewni, że tak, ale zapytamy — obiecała Janeczka. — Ale musimy pani jeszcze coś powiedzieć.
— No? Słucham.
Pawełek patrzył na panią Piekarską z wielką sympatią i uznaniem. Nagle nie wytrzymał.
— Rany, jak to fajnie rozmawiać z porządną osobą, która od razu wie, o co chodzi! — wykrzyknął z całego serca. — Do tej pory to albo oszust, albo przygłupek!
Pani Piekarska roześmiała się.
— Skąd wiecie, że ja jestem porządną osobą?
— Nasz pies powiedział — wyjaśniła uprzejmie Janeczka. — Zawsze on o tym decyduje i nie pomylił się jeszcze nigdy. Pani mu się spodobała od pierwszej chwili.
— Jaki mądry pies! — ucieszyła się pani Piekarska. — Nie tylko piękny, ale do tego rozumny. Czy on zje ciasteczko?
— Zje, jak mu się pozwoli. Chaber, zjedz piesku. Weź. Możesz.
Chaber leżał pod krzesłem swojej pani. Z godnością przyjął kruche ciasteczko z ręki pani Piekarskiej i życzliwie poklepał ogonem w podłogę. Pani Piekarska dała mu jeszcze drugie i wyprostowała się, wyjmując głowę spod stołu.
— Jaka szkoda, że ja nie mam takiego psa! Ale mieliście mi jeszcze coś powiedzieć? Słucham.
— Musimy panią ostrzec. Na panią jest jakaś zmowa. Pani Piekarska zdziwiła się ogromnie.
— Na mnie? Jaka?
— Czają się — rzekł Pawełek. — W razie gdyby tu przyszedł taki jeden, nazywa się Czesio Wilczak, niech go pani nie wpuszcza do domu i w ogóle z nim nie rozmawia.
— I niech pani unika pana Fajksata — dodała Janeczka. — Wiemy, że oni obaj, razem albo oddzielnie, wyciągają znaczki od różnych osób i do tego pan Fajksat oszukując na cenie. I wiemy… Ale to jest tajemnica. Czy pani tego nikomu nie powie?
Pani Piekarska zaprzysięgła kamienne milczenie.
— Wiemy, że Czesio ma jakąś spółkę z tym adwokatem w okularach. Napuścił go na panią. Nie wiemy dokładnie jak, ale dał mu pani nazwisko i adres i ma to związek ze spadkiem po pani Spayerowej…
— Na moje oko, chcieli coś stamtąd podwędzić — zakomunikował zimno Pawełek. — Z tamtego domu, w sobotę. Nie udało im się, więc teraz będą próbować u pani. Jakoś panią wykantować.
Pani Piekarska prawie się ucieszyła.
— No proszę, miałam rację! Słusznie mi się ten adwokat od początku nie podobał! Jestem prawie równie mądra jak wasz pies!
— Przy naszym psie każdy rozwija się umysłowo — poinformowała Janeczka. — Dwa lata temu rozwinęła się babcia.
— Ale ja byłam rozwinięta już wcześniej, skoro tak trafnie oceniłam adwokata!
— Możliwe — zgodził się Pawełek. — To tym bardziej niech się pani teraz nie da przerobić na miał. Z tym Okularnikiem też niech pani najlepiej nie rozmawia.
— W każdym razie wie pani już teraz, że Czesio, pan Fajksat i Okularnik to są jednostki najbardziej podejrzane — podkreśliła z naciskiem Janeczka. — Przy okazji ostrzegam panią, że pan Fajksat wygląda bardzo sympatycznie, więc niech się pani przypadkiem na to nie nabierze.
Pani Piekarska wyraziła im wdzięczność. Widać było, że potraktowała sprawę poważnie, uwierzyła i nie zlekceważyła informacji. Nabrała jakoś energii i umocniła się w postanowieniu stawiania oporu szajce wyzyskiwaczy i oszustów, zarówno we własnym imieniu, jak i w imieniu nieobecnego chrzestnego syna— spadkobiercy.
Opuścili dom pani Piekarskiej w okropnym pośpiechu dopiero, kiedy przypomnieli sobie o kolacji.
— Całe szczęście, że zdążyliśmy przed Czesiem — powiedziała z satysfakcją Janeczka, zbiegając po schodach. — Ciekawe, dlaczego jeszcze go tu nie było…
— Stefek działa — zaopiniował Pawełek. — Wszystkiego się od niego dowiemy…

* * *

Po wizycie w świątyni bóstwa zapał Stefka nabrał nowego ognia. Niedzielę sobie odpuścił, w niedzielę Czesio miał być zostawiony w spokoju i robić co zechce, poniedziałek natomiast był już dniem służby.
Zaraz po szkole Czesio odwalił swoje obowiązki na poczcie, sprawdzając nekrologi z niedzielnego Życia Warszawy. Wtajemniczony w sprawę Stefek wiedział w czym rzecz i pomysł przyszedł mu do głowy od razu.
Na siadającego przy tym samym pocztowym stoliku upiora Czesio spojrzał ponuro i z najgłębszym obrzydzeniem. Głupi szczeniak pętał mu się pod nogami i przynosił niefart śmiertelny. Już otworzył usta, żeby mu powiedzieć parę słów, ale nie zdążył.
— Mam znaczki z Libii — zawiadomił Stefek bez wstępów. — Całkiem za nic, bo w sobotę tak jakoś głupio wyszło. W domu mam, mogę ci przynieść kiedy chcesz. To po pierwsze, a po drugie, ale chryja! Dwie rodziny się pobiły nad nieboszczykiem!
Wszystko o nieboszczykach interesowało Czesia nad wyraz. Powstrzymał wyrazy, które już miał ma ustach.
— No? — warknął nieufnie. — Bo co?
— Na górnym Mokotowie, w takim jednym domu na parterze. Wykorkował starszy facet, co miał brata i siostrę. I jedna rodzina jest od tego brata, a druga od siostry. Chcieli zająć to mieszkanie, ono jest własnościowe i przylecieli, jak jeszcze ten umarlak leżał w łóżku, każdy chciał wszystko, a potem się okazało, że tam są pluskwy i karaluchy, więc zaczęli wyrzucać. Jedni chcieli spalić, a drudzy nie i wyszła im z tego wojna światów. Jeszcze się pewno biją.
— Skąd wiesz?
— Dopiero co moi starzy gadali. Któraś tam osoba z tych rodzin z matką pracuje i wyleciała z roboty jak z pieprzem. Ktoś tam ją zawiózł i widział.
— Gdzie to jest?
— Na górnym Mokotowie, mówię…
— Dokładnie! Adres!
— Dokładnie to nie wiem, ale mogę. się dowiedzieć. Ten, co zawoził, wie.
Czesio podjął decyzję i podniósł się od pocztowego stolika.
— Żywo! — zakomenderował.
Stefek ochoczo poderwał się również. Plany miał ściśle sprecyzowane, nie darmo wymyślił górny Mokotów. Rodzice kumpla robili generalny remont, zmieniali meble i pozbywali się śmieci, a kumpel mieszkał chwilowo u babci, bo w domu nie było się gdzie podziać. Ojciec wrócił właśnie z kilkuletniego kontraktu, wzbogacili się, nareszcie mogli rozstać się ze starymi rupieciami i zamieszkać jak ludzie. Pluskiew i karaluchów nigdy tam wprawdzie nie było, ale należało je dołożyć, żeby uzasadnić wyrzucanie różnych rzeczy. Starania o adres, który znał doskonale, stanowiły wręcz arcydzieło.
Godzinę przetrzymał Czesia pod własnym domem, co parę minut donosząc informacje z placu boju. Matka rzekomo wisiała na słuchawce, próbując się porozumieć się z tym kimś, kto odwoził członka skłóconych rodzin. Po godzinie okazało się, że ów ktoś znajduje się na Żoliborzu, a tam, gdzie jest, nie ma telefonu. Czesio dał się zawlec na Żoliborz. Na Żoliborzu Stefek wbiegł do obcego domu, posiedział trochę na klatce schodowej, po czym wybiegł, bardzo zmartwiony i zakłopotany, komunikując, iż osobnik już wyszedł. Wrócili na Mokotów. Czesio warczał, pluł jadem i tupał nogami. Stefek wyczekał do ostatniej chwili i podał adres wzbogaconego kumpla dokładnie w momencie, kiedy Czesio postanowił udusić go nieodwracalnie i natychmiast. Uzyskawszy adres, zrezygnował z duszenia.
— A teraz paszoł precz ode mnie! — zacharczał dzikim głosem. — Sam jadę. A niech się okaże, że coś nie tak…!
Stefek z polecenia był nawet zadowolony, co nie znaczy, że zamierzał je spełnić. Ciemno już się zrobiło, Czesio będzie dłużej szukał zarówno budynku jak i śmietnika. Znaleźć w końcu znajdzie, nie sposób przeoczyć wielkiego kopca połamanego drewna, szmat, makulatury, szmelcu i rozmaitych innych strupli, jaki oni tam usypali na zapleczu, ale trzeba trafić na to zaplecze. Chce sam, proszę bardzo. Pojedzie za nim i przyjrzy się temu z daleka…
— Hej, a znaczki? — zawołał za oddalającym się Czesiem. — Zapomnieliśmy o znaczkach!
— Czarna ospa! Jutro o wpół do trzeciej! — wrzasnął Czesio i popędził na przystanek autobusowy.
W ten sposób pani Piekarska uniknęła w poniedziałek wizyty podejrzanego indywiduum…

* * *

Telefon u pana Lewandowskiego zadzwonił dość późno, ale, zgodnie z obietnicą, jeszcze tego samego wieczoru. Janeczka zawiadomiła uprzejmie, że mogą przyjść z wizytą zaraz nazajutrz, na przykład o piątej po południu. Pan Dominik entuzjastycznie wyraził zgodę, bez namysłu rezygnując z zaplanowanego pójścia do kina.
O wpół do piątej zadzwonili piętro niżej, do pani Nachowskiej.
Obwąchawszy jej drzwi Chaber wyraźnie okazał, że znajduje tu znajome zapachy. Janeczka i Pawełek obserwowali go z uwagą.
— Że Okularnik tu był, to wiemy — stwierdził Pawełek. — Widzieliśmy go na własne oczy. Popytaj go, kto jeszcze.
Janeczka zaczęła od Okularnika. Chaber poinformował, że owszem, Okularnik był.
— A Czesio? Był Czesio, piesku? Nie, Czesia nie było.
— Czekaj, kogo jeszcze… Fajksat! Chaber, pieseczku, był Fajksat?
Owszem. Pan Fajksat był.
— No, no — mruknął Pawełek. — A udawali, że się nie znają…
— Może byli oddzielnie — powiedziała Janeczka i ponownie przycisnęła dzwonek.
Pani Nachowska otworzyła drzwi znienacka, nie było słychać żadnych szmerów, zaskoczyła ich. Na jej widok doznali olbrzymiej ulgi, bo niepokój, czy nie została porwana, gnębił ich od wczoraj.
— Zobaczyłam przez wizjer wasze głowy — powiedziała znękanym głosem. — Proszę, wejdźcie, ale tylko na krótką chwilę. Boję się o was.
Szybko zamknęła za nimi drzwi i założyła łańcuch.
— Nie chcę, żeby was tu ktoś widział. Nie przychodźcie tu więcej. Doskonale znam waszego dziadka, ale nie mogę się z nim teraz kontaktować. I ze mną się kontaktować nie należy, powiedzcie to dziadkowi…
— Zaraz — przerwała z determinacją Janeczka. — Bardzo przepraszam. Ale to nie dziadek, to my…
— Co wy?
— To my mamy do pani interes i chcieliśmy z panią porozmawiać. To znaczy, chcieliśmy prosić, żeby się pani zgodziła…
— Nie mogę z wami rozmawiać — powiedziała gwałtownie pani Nachowska. — W każdej chwili może tu przyjść ktoś, kto nie powinien was widzieć. Nie mogę dopuścić…
Tym razem przerwał Pawełek.
— Nie ma sprawy — rzekł uspokajająco. — Ludzkie oko nas nie zobaczy. Gdyby tu ktoś szedł, nasz pies powie. I wtedy się schowamy byle gdzie, o, chociażby tu…
Poklepał wiszące na wieszaku okrycia, jakieś futro, jesionkę, płaszcz od deszczu.
— Nie będzie przecież szukał po kątach, nie? Zabierze go pani do pokoju, a my się od razu zmyjemy. Pies też się schowa, nie ma obawy.
Pani Nachowska patrzyła na niego, lekko oszołomiona.
— Myślisz…? Może to dobry pomysł… No owszem, wszystko jest lepsze od zetknięcia się z tymi ludźmi… Ale czy pies…?
— Załatw to z nim — polecił Pawełek siostrze i energicznie przejął dowodzenie. — Nie wiem, co pani woli, ale ja bym nie rozmawiał w przedpokoju, bo zza drzwi można usłyszeć. Lepiej gdzieś wejść, do jakiegoś pokoju albo do łazienki.
Pani Nachowska po sekundzie wahania opowiedziała się za łazienką. Zaczynała jakby nieco przytomnieć.
— I w łazience możecie się schować, to lepsze niż pod paltami. Drzwi do pokoju są dalej. Dobrze, wejdźmy tu…
Chaber już leżał przy drzwiach wyjściowych z nosem przytkniętym do szpary pod nimi. Janeczka weszła do łazienki za panią Nachowska i Pawełkiem. Usiedli na wannie, pani Nachowskiej zostawiając biały, łazienkowy stołek. Nie było ciasno, ta łazienka w starym domu miała rozmiary sali balowej.
— A właściwie dlaczego chcieliście ze mną rozmawiać? — spytała niespokojnie pani Nachowska. — Na jaki temat?
I Janeczka, i Pawełek zgodnie czuli, że sprawę należy wyjaśnić szybko. Pani Nachowska jest w takim stanie, że długo nie wytrzyma. Nie mieli pojęcia, co się z nią dzieje i skąd jej się bierze ten jakiś okropny stres, ale wiedzieli z całą pewnością, że pytać o to nie należy. Coś tu było. Panoszyło się w atmosferze coś tak dziwnego i niezrozumiałego, że wręcz przytłaczało.
Pawełek desperacko zdecydował się wytoczyć od razu najcięższe działa.
— Ten Okularnik, co tu był u pani i pan Fajksat, który też tu był, czają się na znaczki po panu Borowińskim — oznajmił, rezygnując z wyjaśniających wstępów. — Pan Borowiński miał panią zapisaną w notesie. Chcieliśmy zapytać, czy pani widziała jego znaczki.
— I pan Przeworski — dodała pośpiesznie Janeczka. — Kto to jest pan Przeworski i co on ma z tym wspólnego?
Pani Nachowska prawie skamieniała. Patrzyła na nich wzrokiem pełnym rozpaczliwego lęku i milczała. Dłonią objęła gardło, jakby chciała przygnieść coś, co ją dławiło. Janeczka i Pawełek poczuli się nieswojo.
— Boże — powiedziała wreszcie szeptem. — Trafiliście na Przeworskiego… Skąd… Skąd wiecie, że ci ludzie tu byli…
— Okularnika widzieliśmy na własne oczy — odparła Janeczka. — A o panu Fajksacie powiedział nam pies.
— Jest możliwe, że pan Borowiński miał te znaczki, których szuka nasz dziadek — kontynuował z uporem Pawełek, nie dając się zepchnąć z tematu. — Możliwe, że je sprzedał. Pana Przeworskiego osobiście nie znamy, też był zapisany…
Urwał, bo ze zdenerwowania zapomniał, gdzie tego pana Przeworskiego znaleźli. Janeczka doznała nagle olśnienia i porządkowała myśli. Pani Nachowska z wielkim wysiłkiem spróbowała się opanować.
— Po co… Po co wam to wszystko… ?
— Pomagamy dziadkowi. Też chcemy je znaleźć. Pani Nachowska przeraziła się śmiertelnie i znów straciła równowagę.
— Nie! — zaprotestowała szeptem, który brzmiał jak krzyk. — Nie zgadzam się! Wystarczy jednego nieszczęścia! Nie mieszajcie się do tego!
— Dlaczego? — oburzył się Pawełek.
— Nie możecie się narażać! Ani mnie… Dzieci, to są zbiry, podłe i bezwzględne! Zdecydowane na wszystko! Nic wam nie powiem, macie się trzymać od tego z daleka!
Janeczka uznała za słuszne wkroczyć.
— Nie będziemy się trzymali z daleka — oznajmiła sucho i stanowczo. — Odkryliśmy już bardzo dużo i odkryjemy więcej, i będzie o wiele bezpieczniej, jeśli się więcej dowiemy. Pani nam może powiedzieć. Nie narażamy się na nic i nikt nam nic nie zrobi, bo mamy psa. Musimy tylko wiedzieć, czy znaczki pana Borowińskiego to były te właściwe i czy pan Barański z Bonifacego sto trzydzieści, to jest stryjeczny wnuk tej pani Barańskiej, na którą trafił nasz dziadek. Ja już wiem, że tak, a te znaczki musiał mieć na początku pan Przeworski, wszystko jedno kto to jest, ale z panem Barańskim na pewno miał interesy. My się tego domyślamy, a pani wie na pewno i mogłaby pani nam pomóc.
Pani Nachowska była bardzo blada i wydawała się bliska płaczu.
— Omijajcie tego Barańskiego — poprosiła cicho. — Omijajcie go z całej siły. To nie jest człowiek, to jest jedno wielkie świństwo. Nie mogę wam pomóc.
— Dlaczego? — spytał Pawełek z urazą. — Ona ma rację, bezpieczniej jest więcej wiedzieć…
— Bo to jest zbyt niebezpieczne dla mnie! Dzieci, na litość boską, w jakiej wy mnie sytuacji stawiacie…! Albo was narażam, albo siebie!
— Bo co? — spytała Janeczka ze straszliwym naciskiem. Pani Nachowska załamała się nagle.
— Dobrze, powiem wam prawdę. Oni rzeczywiście chcą zdobyć te znaczki. Za wszelką cenę. Zmusili mnie… Zmuszają mnie do różnych ohydnych rzeczy. Do pomocy. Boję się ich. Jeżeli im przeszkodzicie, posądzą mnie, że wam coś powiedziałam, dlatego was proszę, żebyście dali spokój! Już widzę, że wiecie za dużo, może wam się udać. a cokolwiek wam się uda, dla mnie będzie nieszczęściem!
Janeczka wyraźnie poczuła, że rozchoruje się, jeśli nie zrozumie dokładnie, o co tu chodzi.
— Jak w ogóle mogli do czegoś panią zmusić? — powiedziała z głębokim zgorszeniem. — I co w ogóle mogą pani zrobić, skoro dziadek mówi. że pani jest najporządniejszą osobą na świecie? Nie można się do pani przyczepić!
— Nie idzie o mnie — wyznała cicho pani Nachowska po chwili milczenia. — Ja mam syna. Mój syn zrobił głupstwo i oni mogą mu zniszczyć resztę życia. To są zwyczajni, podli szantażyści…
Janeczka i Pawełek na moment stracili mowę. W kwestii szantażowania synów nie mieli najmniejszego doświadczenia. Wyglądało to na jakieś okropieństwo, większe niż wszystko, z czym się dotychczas zetknęli, ponadto pani Nachowska była tak bezgranicznie zgnębiona, zmaltretowana i nieszczęśliwa, że dalsze znęcanie się nad nią byłoby zwyczajnym świństwem. Nie, już nic więcej, musieli dać spokój…
— Nie zawahają się przed skrzywdzeniem także i was — dołożyła pani Nachowska, niewidzącym wzrokiem wpatrzona w ścianę za wanną. — Osiągną sukces i wtedy… Wtedy może się od nich uwolnię…
Sukces złoczyńców podziałał na Janeczkę tak, jakby jej nagle coś wystrzeliło w środku. W mgnieniu oka odzyskała całą sprawność umysłu, przytłumioną na chwilę zaskoczeniem i może nawet przestrachem.
— Rozumiem — powiedziała w skupieniu. — Pani musi udawać, że jest pani po ich stronie…
— Ja powinnam być po ich stronie, a nie tylko udawać — przerwała pani Nachowska ze straszliwym rozgoryczeniem.
Janeczka zamilkła. Przez te kilka sekund zdążyła się zastanowić. Panią Nachowska muszą zostawić w spokoju, to pewne, ale na dobrą sprawę dowiedzieli się już od niej wszystkiego, co trzeba. Nie powinni się do tego przyznawać, żeby jej nie zdenerwować jeszcze bardziej. Najsłuszniej będzie wyjść…
— Nie przychodźcie tu więcej — powiedziała pani Nachowska rozpaczliwie. — Bardzo was przepraszam. Wczoraj was nie widzieli, zasłaniałam drzwi, pytali mnie, kto to był, powiedziałam, że jacyś państwo, skierowani ze sklepu. Idźcie już, ja się boję. Nie mam siły bać się także i o was…
W milczeniu, z ciężkim westchnieniem, podnieśli się z wanny i wyszli do przedpokoju. W tym samym momencie Chaber zerwał się z podłogi. Stał z nosem przy szparze, a sierść na grzbiecie zjeżyła mu się lekko. Obejrzał się błyskawicznym ruchem, warknął cichutko i znów zniżył łeb.
Janeczka zatrzymała się jak wryta.
— Idzie któryś — zaraportowała pełnym przejęcia szeptem.
— O Boże…! — jęknęła pani Nachowska. Pawełek pociągnął siostrę za rękę.
— Do łazienki! Chowamy się! Chaber, tu…! Pani go weźmie do pokoju… I niech pani nie zamyka na klucz ani na łańcuch, bo będzie brzęczało. Tylko zatrzask…
W łazience przytomnie skupili się za drzwiami. Gdyby je ktoś otworzył, chcąc zajrzeć, ujrzałby puste pomieszczenie. Pani Nachowska wpuściła gościa, zobaczyli go przez szparę, kiedy przechodził do pokoju. Znajoma postać. Ropuch…!
Przejście na palcach przez przedpokój, bezszelestne otwarcie drzwi i równie ciche ich zamknięcie za sobą trwało dokładnie cztery sekundy. Nie wsiadali do windy, od razu ruszyli po schodach na górę.
— I w rezultacie nie powiedzieliśmy jej, że bywamy tu wcale nie u niej, tylko u pana Lewandowskiego — powiedziała Janeczka w połowie piętra z wielkim niezadowoleniem. — To było bardzo ważne!
— Nie jej trzeba było powiedzieć, tylko tym podlecom — sprostował chmurnie Pawełek. — Ciekawe, co ten półgłówek mógł zrobić…
— Jaki półgłówek?
— Ten jej syn. Już się nie miał kiedy wygłupiać, tylko akurat teraz!
— Może się wygłupił dawniej, a dopiero teraz wyszło na jaw. Jak ty to sobie wyobrażasz?
Pawełek zatrzymał się cztery stopnie przed podestem.
— Co sobie wyobrażam?
— Powiedzieć podlecom, że bywamy u pana Dominika. Ogłoszenie zawiesić na klatce schodowej?
— Jakoś im dać do zrozumienia. Nie wiem… Ten Ropuch tam akurat jest, wyczekać aż będzie wychodził i trzaskać drzwiami na górze, albo schodzić ze schodów razem z panem Dominikiem, albo zjeżdżać z nim windą…
— Żeby nas sobie dobrze obejrzał, tak? Ja wolę nie.
Pawełek wsparł się o poręcz i zastanowił.
— Czekaj no! Czy Chaber go zna osobiście?
— O Boże, przecież nie! Dobrze, że mi przypomniałeś…
Wrócili pod drzwi pani Nachowskiej. Chaber powęszył porządnie i został poinstruowany, iż to co tam weszło nosi nazwę Ropuch. Nie ropucha, tylko Ropuch. Ropuch. Ropuch. Ropuch…
— Może byśmy tak poszli wreszcie do tego pana Dominika — zaproponował zgryźliwie Pawełek. — Jest dziesięć po piątej.
Pan Dominik postarał się rozpędzić całą rodzinę i przyjąć ich samotnie, bez niepotrzebnych świadków. Pochwalili ten pomysł i w pierwszej kolejności zaprezentowali pana domu psu. Chaber ledwo się zbliżył i raz pociągnął nosem, już miał wyrobione zdanie. Pomachał ogonem, usiadł u nóg pana Dominika i spojrzał na Janeczkę, wyraźnie rozpromieniony.
— Wyjątkowo przyzwoity człowiek! — wyrwało się Pawełkowi, zanim się zdążył powstrzymać.
— Jak rzadko — przyświadczyła bez namysłu Janeczka. Pan Dominik rozpromienił się jeszcze bardziej niż pies.
— Co za inteligentne zwierzę! — zawołał rozczulony i pełen wdzięczności. — Coś byście zjedli? Kupiłem ciastka i marynowane pieczarki, bo nie wiem co lubicie.
— Wszystko — zadecydował Pawełek. — Znaczy, chciałem powiedzieć, proszę bardzo. Jedno i drugie.
Przyjęcie, złożone z kontrastowych artykułów spożywczych, od razu zaczęło przebiegać w atmosferze narastającej przyjaźni. Dzięki ocenie psa wiadomo było, że panu Dominikowi można powiedzieć wszystko, nie wygłupi się i nie zdradzi. Należy do tych nielicznych jednostek, które z wiekiem nie zidiociały i nie spaskudziły sobie charakteru. Rzadka rzecz, ale czasem się przytrafia.
Zapoznali go dość dokładnie z całą aferą, przy okazji precyzując najnowsze wnioski.
— Właściwie pani Nachowska, która nic nie chciała powiedzieć, wszystko nam powiedziała — rozważała Janeczka po opisie wizyty. — Gdyby tam się nie plątały znaczki z kolekcji dziadka, ucieszyłaby się i powiedziała, że to nie to, więc możemy się odczepić. I z głowy. Tymczasem wręcz przeciwnie, więc te znaczki tam są.
— I Barański w tym tkwi na mur — przyświadczył Pawełek. — Przeworski też.
— Zwracam wam uwagę, że ona bała się o was już od wczoraj — wtrącił pan Dominik. — Mogła stracić głowę, widząc was dzisiaj…
— I porządne łgarstwo nie przyszło jej na myśl — zgodziła się Janeczka. — Bo mogła jeszcze udawać, że się ucieszyła…
— Miała mało czasu — przerwał Pawełek. — Domyślała się pewnie, że zaraz przyleci Ropuch i chciała się nas pozbyć czym prędzej. Udawać te rozmaite uciechy i inne takie, to można na spokojnie, a nie w nerwach.
— Bardzo słuszna uwaga — pochwalił pan Dominik. — Została zaskoczona waszą wizytą, była pełna obaw, a zarazem rozterki, bo myślę, że znacznie chętniej nawiązałaby współpracę z wami niż z tą przedziwną szajką szantażystów. Szkoda, że ten syn… A propos, czy wy się nie boicie?
— Czego? — zdziwiła się Janeczka. — Przecież nie mamy syna?
— Nie o syna. O siebie. Nie boicie się, że naprawdę ktoś wam może zrobić coś złego?
— E tam! — prychnął wzgardliwie Pawełek. — Mogli nas pomordować arabscy złodzieje, to owszem, to było coś! Możliwe nawet, że trochę nas to przepłoszyło, ale tu? Nasi? Dużo nam zrobią!
Pan Dominik zaniepokoił się lekko. Na ile zdołał się zorientować, afera była nieprzyjemna, a wmieszani w nią ludzie prezentowali brutalną bezwzględność. Nie zrezygnują ze swoich zysków bez żadnego oporu tylko dlatego, że usiłuje im przeszkodzić dwoje dzieci. Postarają się po prostu usunąć przeszkodę.
— Powiem wam, co mogą zrobić — oznajmił stanowczo. — I mam nadzieję, że potraktujecie moje słowa poważnie. W najlepszym wypadku mogą być dla was niemili, zrobić ordynarną awanturę, ewentualnie uderzyć. Mogą włączyć rodziców i szkołę, oskarżając was o występne czyny, stosując nawet jakieś prowokacje. W najgorszym razie mogą stracić panowanie nad sobą i posunąć się nawet do zabójstwa, może przypadkowego, ale to żadna pociecha. Liczycie się z czymś takim?
Janeczka poruszyła się i wyprostowała na krześle z wielką godnością, co pan Dominik, mimo niepokoju, zarejestrował w pamięci ze szczerym zachwytem.
— Po pierwsze, rodzice uwierzą nam — zakomunikowała sucho. — A przed szkołą zaświadczy dziadek. Po drugie, wcale nie zamierzamy pchać się im pod rękę, a awantury niech sobie robią dwadzieścia razy dziennie. A po trzecie, wszystko inne załatwi Chaber.
— Jak załatwi…?
— Wszystko powie i przed wszystkim ostrzeże. Zawsze wiemy, co będzie, bo on jest zwyczajnie genialny.
— Tak prawdę mówiąc, to już parę razy uratował nam życie! — westchnął Pawełek. — Nie ma o czym gadać, przy tym psie możemy nie bać się niczego. Ale niech będzie, rozumiemy, że może być niebezpiecznie i weźmiemy to pod uwagę.
Pan Dominik z powątpiewaniem popatrzył na niego, a potem zajrzał pod stół i obejrzał psa. Genialny był niewątpliwie i udowodnił, że zna się na ludziach, ale nie wyglądał zbyt groźnie.
— Wiecie — zaczął niepewnie. — To jest łagodny i delikatny pies…
— Akurat! — fuknął z wyższością Pawełek. — Trzeba go było zobaczyć w tym arabskim kamieniołomie. Delikatny był, że hej!
— Warczał tak, jakby go tam było całe stado — wyjaśniła uprzejmie Janeczka. — A zębów miał co najmniej osiemdziesiąt. Uciekli wszyscy.
Pana Dominika arabski kamieniołom zainteresował w najwyższym stopniu, ale nie dane mu było na razie poznać związanych z nim wydarzeń. Janeczka i Pawełek trzymali się tematów bieżących.
— Tak mnie ta pani Nachowska ogłuszyła, że do tej pory nie mogę sobie przypomnieć, co tam było z Przeworskim — zwrócił się Pawełek do siostry. — Coś tam powiedziałaś takiego… Co to było?
— W notesie…
— Tak pamiętam. Ale coś jeszcze…
— Na kartce z szuflady. Przew w nawiasie. Obok telefonu Barańskiego.
— Aaaa…!
— I od razu, jak ona się tak przestraszyła, zgadłam, że to Przeworski i że musiał mieć znaczki.
— Kto to jest Przeworski? — zaciekawił się pan Dominik.
— Nie wiemy — odparła Janeczka. — Ale to mało ważne. Ważne, że się plącze przy znaczkach i albo je kupował, albo sprzedawał…
— Albo kradł — podsunął Pawełek.
— Albo jemu ukradli. Wszystko jedno, jestem pewna, że teraz oni je mają.
— Albo pani Spayerowa. To znaczy, pani Piekarska. To znaczy, pani Piekarskiej mogą świsnąć sprzed nosa. Janeczka wsparła łokcie na stole i brodę na dłoniach.
— Z tym trzeba będzie coś zrobić — rzekła w zatroskanej zadumie. — Pomyślę jeszcze. Szkoda, że z pani Nachowskiej nie ma żadnego pożytku. Żeby ten jej syn pękł!
Przysłuchujący się chciwie pan Lewandowski wyraźnie poczuł, że powinien włączyć się w sprawę i posłużyć pomocą. Został obdarzony zaufaniem. Byłoby nieprzyzwoicie nie odpłacić wzajemnością.
— Dobra — zdecydował się. — Powiem wam prawdę. Ja znam tego syna…

* * *

Breloczek z końską głową wprawił Zbinia w istny szał. Informacja, iż jest to zabytek, jedyny na świecie, prawie nie była już potrzebna, niemniej wzmogła jego pożądanie. Ceną upragnionego przedmiotu były kontakty Czesia z Okularnikiem. Zbinio zatem zmobilizował siły.
Czesiowi nawet do głowy nie przyszło, iż osobnik, powyżej uszu pogrążony w breloczkach, mógł w najmniejszym bodaj stopniu zainteresować się czymkolwiek innym i zapamiętać choć słowo na inny temat. Został wprawdzie z naciskiem pouczony przez swoich mocodawców, że gęba powinna mu służyć do spożywania posiłków, a nie do wydawania dźwięków, ale był zdania, że szkodliwość dźwięków potrafi sam ocenić. Zbinio pod tym względem w ogóle się nie liczył. Gdyby to był inny kumpel, na przykład Romek… Romek miał jakieś głupkowate, dziennikarskie ciągoty, redagował szkolną gazetkę, pisał rozmaite bzdety i wysyłał gdzie popadnie, coś mu tam nawet raz wydrukowali, rwał się do informacji i wszystkie rozpowszechniał, Romek owszem, gorszy niż gigantofon, przed takim Romkiem należało milczeć jak głaz. Ale Zbinio…? Zbinia interesowały breloczki i jakieś maszynerie napędzanie elektrycznie, poza tym nie obchodziło go nic, a Czesio w końcu musiał od czasu do czasu odezwać się do kogoś ludzkim głosem.
Zbinio był jednostką w gruncie rzeczy dość przyzwoitą. Gdyby Czesio w sposób jednoznaczny obdarzył go zaufaniem, wyjawił sekrety i zażądał utrzymania tajemnicy, Zbinio byłby w kłopocie, co z tym fantem zrobić. Zaufania się nie zdradza, jest to świństwo i hańba. Na szczęście Czesio zaufania nie prezentował, zwierzał się półgębkiem, na uprzejme pytania nie reagował i w dodatku kręcił. Szlachetność wobec niego nie obowiązywała, Zbinio zatem mógł wydrzeć z niego podstępem, co tylko się da. Przyćmiony blask breloczka z końską głową opromieniał wszelką działalność.
— Okularnik w znaczkach nie siedzi — zawiadomił tonem obojętnym i niedbałym, z całej siły starając się ukryć swoje emocje. — Nadział się na Czesia na Saskiej Kępie przy tych tam jakichś pierepałach spadkowych. Czesio gadatliwy nie jest, słowo z pyska wypuszcza jakby go dławiło, ale wykombinowałem, że chcą razem zrobić lepszy kant. Są tam jakieś znaczki ekstra super i Okularnik zamierza je podmienić. Zabrać te lepsze, podłożyć byle śmieć i razem ilość będzie się zgadzała, tylko w jakość nie przejdzie. Rozumiecie pewno, o co tu chodzi?
Z wysiłkiem oderwał wzrok od zdobiącej środek stołu złotawej blaszki i spojrzał na swoich rozmówców. Janeczka i Pawełek patrzyli na niego niemal ze zgrozą.
Rozpocząwszy działalność wywiadowczą w poniedziałek, nie mieli cierpliwości czekać do piątku. Zdopingowany namiętnością Zbinio przyłożył się nieco i pierwszych informacji mógł udzielić już w środę wieczorem. Przyszli z wizytą, a przedmiot targu leżał na stole dla zachęty. Siedzieli przy tym stole we troje, Stefek zmiatał z podłogi szczątki donicy do kwiatów razem z ziemią i resztkami rośliny, na szczęście i tak już zdechłej i wysuszonej. Tynk i farbę ze ściany, w której udało mu się wybić niewielką dziurę za pomocą krzesła, uprzątnął już wcześniej.
— Czesio ma dostarczyć te śmieci na wymianę — ciągnął Zbinio, znów wpatrzony w breloczek. — Jakieś tam mają komplikacje i coś im nie wyszło…
Stefek pod oknem kaszlnął demonstracyjnie. Pawełek spojrzał na niego z roztargnieniem. Janeczka błyskawicznie zrozumiała, że pożyteczne uczucia należy podkarmiać, bo inaczej mogłyby osłabnąć z głodu.
— Tak, to dzięki niemu — wtrąciła z umiarkowanym uznaniem, gestem brody wskazując Stefka.
Stefkowi wybuch błogiego szczęścia z miejsca dodał rozmachu. Kawałek rozbitej donicy oderwał od firanki kilka frędzli, a ziemia ze śmietniczki przeniosła się na nogi Zbinia. Zbinio przypomniał sobie nagle, że ma brata.
— Co jest…? Co za jakaś… Paralityk cholerny, pozamiatać nie umiesz, czy co? — zdenerwował się, wytrzepując kapcie. — Jazda z tym do kuchni i przynieś kompot! Ja tu załatwiam interesy, nie potrzebujesz w to nosa wtykać!
— Potrzebuję — zaprzeczył krótko Stefek.
— Ejże…!
Pawełek jakby się nagle ocknął.
— Zgadza się, potrzebuje — przyświadczył rzeczowo. — Obstawia Czesia, musi wiedzieć, co jest grane. Niech ci się nie zdaje, że to jakieś fiu bździu i śmichy chichy. Coś mi się widzi, że tych znaczków, które oni chcą podwędzić, nasz dziadek szuka od pięćdziesięciu lat. My też szukamy, a rozdwoić się to ja nie potrafię. Niech on też słucha.
Stefek poczuł, że kocha Pawełka. Zbinio popatrzył na niego z obrzydzeniem, skrzywił się, ale poddał.
— Dobra, niech będzie. Mogę poczekać, aż przyniesie ten kompot.
Stefek zawartość śmietniczki wysypał obok wiaderka, stłukł tylko jedną szklankę i eleganckim gestem stawiając na stole tacę, wychlupnął na serwetę zaledwie ze dwie łyżki kompotu. Chochelkę do nalewania Janeczka przytomnie wyjęła mu z ręki, chcąc umknąć dalszych przerw w relacji Zbinia. Stefek od tego skamieniał, oniemiał, ogłuchł i zbaraniał.
Zbinio kontynuował raport.
— Okularnikowi, jak rozumiem, chodzi tylko o forsę, tanie zostawi, drogie zabierze i już ma zysk. Na znaczkach, wedle Czesia, zna się tyle, co kura na porcelanie. I podobno nikt nie wie, co to za znaczki, więc podmiana bezproblemowa.
Wydłubał palcami kawałek jabłka ze szklanki, zjadł i zastanowił się.
— Więcej nie wiem — wyznał z niechęcią.
— Mało — ocenił niemiłosiernie Pawełek. — Chcemy wiedzieć, czy w tej sitwie jest Fajksat i czy oni się znają. Znaczy Fajksat z Okularnikiem.
— A, właśnie! Czesio mówi, że nie. Ściśle biorąc, nic nie mówi, ale wyraźnie ma pietra, że Fajksat się dowie, że kombinuje z Okularnikiem i odwrotnie. Z czego wynika, że albo się nie znają wcale, albo co najmniej jeden nie wie, co robi drugi. Niewykluczone, że na końcu Fajksat za te znaczki zapłaci.
— Nie — powiedziała stanowczo Janeczka. — Fajksat kupuje zawsze tanio, a Okularnik będzie chciał sprzedać drogo. Nie pogodzą się. Potrzebny będzie ktoś trzeci.
Pawełek wyciągnął sobie z kompotu kawałek jabłka za pomocą rękojeści chochelki. Kawałek jabłka przysporzył mu natchnienia.
— Zaraz, czekaj no! Skąd Czesio bierze te znaczki na podmianę? Skoro nie wie, co tam jest, to i nie powinien wiedzieć, na co wymieniać, a to się nie może bardzo różnić, bo ślepy tuman zauważy. To jak z tym jest?
Zbinio zdołał na moment oderwać wzrok od magnesu z końską głową i rzucić okiem na Pawełka.
— A wiesz, że chyba masz rację — rzekł, lekko zaskoczony. — Nie zdawałem sobie sprawy, a Czesio pod nosem mamrocze. Ale coś mi tak wychodzi, że od kogoś je dostaje i jeszcze ma z tym kłopoty. Znaczy, faktycznie, istnieje jakiś trzeci.
— Nie Barański czasem…?
— Tego nie wiem, nazwiskami sobie Czesio pyska nie wyciera.
— Ale siedzi w samym środku tego interesu i wszystko będzie się o niego obijać. Musisz się od niego dowiadywać z detalami, po kolei…
— Bo tobie się wydaje, że to mięta z bubrem, co? — przerwał Zbinio z lekkim rozgoryczeniem.
Pawełek wyjął z zębów trzonek chochelki, chrząknął, utkwił wzrok w breloczku na stole i Zbiniowi dalsze słowa zamarły na ustach. Janeczka podtrzymała brata.
— Od Czesia właściwie nie wolno oderwać oka ani na jedną chwilę — oznajmiła dobitnie. — Ani ucha. Czesio może sobie pozwolić na różne wygłupy, a tamci wszyscy nie, więc on sam jeden jest dla nich siła wykonawcza i personel. A tak przy okazji to jeszcze przylecą breloczki z Algierii…
Ogłuszony niebiańskim szczęściem Stefek nie słyszał nic z tej całej rozmowy i dopiero głos bóstwa uruchomił go na nowo. Czesio, jasne…! Bóstwo chce Czesia. Dostarczy zatem Czesia. Jeśli zaistnieje taka potrzeba, przyniesie go w opakowaniu porządnie obwiązanego sznurkiem…
Zbiniowi długofalowość transakcji stała kością w gardle i belką w oku. Gotów był na najbardziej idiotyczne usługi i najuciążliwsze starania, ale upragniony przedmiot życzył sobie wreszcie mieć. Posiadać na własność. Powiesić na honorowym miejscu i patrzeć nań w upojeniu o dowolnej porze dnia i nocy. Dotykać, obmacywać i tulić do łona. Czesio te swoje siuchty mógł jeszcze ciągnąć w nieskończoność…
Przełknął ślinę.
— Dobra, ale to potrwa — rzekł zdławionym głosem. — Ja mogę trzymać rękę na pulsie, tylko pytanie, ile czasu? Do śmierci? Czyjej? Czesia czy mojej? Takie coś, to dla mnie żaden cymes.
— Znaczy, co byś wolał? — zainteresował się podejrzliwie Pawełek. — Coś proponujesz?
— Owszem. Honorowy układ. Tę rzecz dostanę od razu, a za to zobowiązuję się donosić na Czesia aż do końca afery.
— A za arabskie co?
— O arabskich pogadamy, jak będą. A teraz ten…
Ręka mu się sama wyciągnęła i nakrył dłonią złotą blaszkę. Od tego dotknięcia dreszcz szczęścia przeleciał mu po plecach.
Pawełek zastanawiał się krótko. W grę wchodził honor, wątpić w honor, to obraza śmiertelna. Ponadto możliwe, że honorowo zdopingowany Zbinio dołoży więcej starań, a zdobyty łup będzie mu przypominał o obowiązkach za każdym razem, kiedy na niego spojrzy. Inaczej mógłby się może zniechęcić… Popatrzył na siostrę.
Janeczka nie miała obaw w kwestii zniechęcenia, wyraźnie widziała, że Zbinio na tle tego breloczka stracił rozum doszczętnie. Wpływ honoru jednakże oceniała wysoko. Skinęła głową.
— Dobra, bierz — zadecydował Pawełek. — Umowa stoi. Mamy do ciebie zaufanie…

* * *

— Więc właściwie zostali nam ci dwaj, Przeworski i Barański — stwierdziła Janeczka, studiując akta sprawy w zeszycie w kratkę. — Nie znamy ich osobiście, ani my, ani Chaber.
— W dodatku nie mamy adresu Przeworskiego — przypomniał Pawełek.
— Nic nie mamy. Wobec tego najpierw Barański. Kompletnie leży odłogiem, nie wiemy, jak wygląda i co robi. Jeszcze nie wiem, jak się dowiedzieć.
— Bezpośrednio — zaproponował Pawełek. — Obejrzeć go, to primo, a potem poczatować.
— Gdzie obejrzeć?
— Głupie pytanie. Tam gdzie mieszka. Bywa chyba we własnym domu, nie?
Janeczka patrzyła przez chwilę to na zeszyt, to w okno.
— Z nim jest kłopot — oznajmiła. — Jeżeli akurat ten Barański ukradł znaczki stryjowi, przypomnij sobie, była kradzież w rodzinie… I jeżeli sprzedawał je na prawo i na lewo, to sprzedawał wszystko i jest nam teraz kompletnie niepotrzebny …
— E tam. Ty też sobie przypomnij. Ukradł część. I w ogóle mógł sprzedawać tylko trochę z tej części, bo mu była potrzebna forsa, a resztę sobie zostawił…
— No więc właśnie, jeżeli sobie zostawił, trzeba się dowiedzieć, co ma. Ciągle nie wiem jak, bo przecież, skoro ukradł, nie przyzna się za skarby świata!
— Może się przyznać. Przedawnione. Janeczka odwróciła się na krześle i ze zgorszeniem popatrzyła na brata.
— No to co, że przedawnione? I uważasz, że tak poleci między ludzi i powie ha ha, ja to mam, bo dawno temu ukradłem stryjowi? Puknij się. Wszyscy się dowiedzą, że to złodziej, już go widzę, jak się przyznaje!
— Ten stryj umarł. Może teraz mówić, że dostał w prezencie.
— Ale dziadek ma list! On tam napisał, że zostało ukradzione!
— I co z tego? Już widzę dziadka, jak leci i donosi.
Janeczka zawahała się. Odwróciła się z powrotem do biurka i wsparła łokcie na blacie. Pawełek miał słuszność, tajemniczy Barański mógł się wyprzeć kradzieży, mógł także nie wiedzieć o liście do dziadka i zachowywać się zupełnie swobodnie, a nawet zgoła bezczelnie. Dowiedzieć się, co posiada, można w gruncie rzeczy bardzo łatwo, wystarczy wyrazić chęć kupienia. Obojętne kto, mogą oni sami, do zbierania znaczków każdy wiek jest odpowiedni. Byle dotrzeć do niego…
— No dobrze — powiedziała, odrywając łokcie od biurka i w tym momencie przypomniało jej się, co mówiła pani Nachowska. — Czekaj! Zaraz, czekaj…
— Na co? — zdziwił się Pawełek. — Przecież nigdzie nie lecę.
— No właśnie. Już chciałem powiedzieć, że trzeba lecieć na tego Bonifacego, ale przypomnij sobie! Pani Nachowska kazała go omijać! Pamiętasz?
— Takiej sklerozy jeszcze nie mam, żeby już zdążyć zapomnieć. Kazała się od tego trzymać z daleka. To co?
— No jak to co, to ja nie wiem…
Pawełek ostrzeżenie potraktował wzgardliwie.
— A czy ja mu się muszę rzucać na szyję? Możemy go oglądać z daleka, jakby co, to nawet przez lornetkę. To po pierwsze, a po drugie, ona mogła trochę przesadzać, bo była zdenerwowana. Chyba ten Barański nie gryzie?
Janeczka doznała nagle przypływu natchnienia.
— Mnóstwo rzeczy przychodzi mi razem do głowy — oznajmiła, przechylając się do tyłu na krześle. — Po pierwsze, owszem. Barańskiego trzeba obejrzeć czym prędzej, ale z daleka, tak, żeby nas nie widział. Wymyśl jakiś sposób. A po drugie, trzeba koniecznie powiedzieć pani Piekarskiej o tej zamianie Okularnika. Niech robi co chce, ale niech dopadnie tych znaczków i sprawdzi, co tam jest, żeby on już nie mógł zamienić na nic innego. Czekaj, jeszcze mam po trzecie. Czesia trzeba do niej dopuścić i zobaczyć, co będzie załatwiał…
— Nic nie będzie załatwiał, tylko jej nawciska kitu, a załatwiał będzie Fajksat.
— Nie szkodzi. Chcę wiedzieć, jakiego kitu. Trzeba uprzedzić panią Piekarską, żeby miała oczy w głowie. I to też czym prędzej, bo może Czesio już tam jedzie.
— W tej chwili to może nie, bo jest prawie wpół do dziesiątej, pani Piekarska na kolację na pewno go nie zaprosiła. Ale w ogóle fakt, że trzeba z gazem. Jak robimy?
— Pojedziemy zaraz jutro. W oba miejsca.
— Razem?
— A co…?
— Nie damy rady. Ta szkoła niemożliwie przeszkadza, ja mogę zacząć dopiero po czwartej. A wieczorem musimy być na lotnisku.
— O Boże, zapomniałam o lotnisku…! No dobrze, to ja pojadę do pani Piekarskiej…
— A ja zaraz po zajęciach praktycznych na Bonifacego. I wezmę psa. Panią Piekarską już zna, a Barańskiego trzeba mu pokazać.
— I wieczorem spotkamy się na lotnisku…

* * *

Wolnym krokiem Pawełek obszedł dwie strony narożnej działki i zaczął się przymierzać do pozostałych dwóch. Jedna z przyległych posesji była ogrodzona, druga bezproblemowo dostępna, stanowczo jednak wolał tę ogrodzoną. Przeleźć przez siatkę, żadna sztuka, lepiej byłoby jednakże, żeby go nikt przy tym nie widział. Działka bez ogrodzenia była prawie pusta, niczym nie osłonięta i przełażenie odbywałoby się jak na patelni, tę drugą natomiast porastały liczne krzewy i drzewa, tworzące doskonałe kryjówki. W dodatku zauważone wcześniej budy stały tuż przy jej ogrodzeniu i w razie czego ułatwiłyby sprawę. Czyli najpierw dostać się tam, a potem przez te budy tu…
Rozważał na razie kwestię czysto teoretycznie, nie zamierzał się bowiem nigdzie wdzierać. Zasadniczym jego celem było doczekanie się na powrót, ewentualnie wyjście z domu właściciela willi, owego piekielnego Barańskiego. Wewnątrz domu ktoś siedział, o czym świadczyło uchylone okno i paląca się gdzieś w głębi lampa. Zaczynało się zmierzchać i Pawełek miał nadzieję, że przy wychodzeniu z domu właściciel zapali dodatkowe światło, może takie nad drzwiami, inaczej bowiem w zapadającym mroku nie mógłby go wcale zobaczyć. No, zobaczyć owszem, ale nie przyjrzeć mu się. Latarnie na ulicy stały, ale z tych najbliższych akurat nie paliła się żadna.
Sterczał tu już całe wieki, zrobiło się ciemno, poza tym nie działo się nic. Chaber wykazywał anielską cierpliwość. Pawełek przeciwnie, tracił ją do reszty. Posępnie myślał, że ten Barański może na przykład jadać w restauracjach i do domu wracać po północy. Może być inwalidą i nie wychodzić wcale, a ze znajomymi porozumiewać się przez telefon. Może wychodzić i wracać tylko rano, kiedy oni są uwiązani w szkole, a potem już tkwić nieruchomo w środku i oglądać przez lupę bezcenne, ukradzione przed laty znaczki. Może, obrzydliwiec, wszystko, a to wszystko jest akurat całkowicie sprzeczne z jego, Pawełka, potrzebami.
Konieczność przedostania się na teren posesji i popatrzenia do wnętrza budynku przez którekolwiek okno jawiła się coraz wyraźniej. Z irytacją Pawełek pomyślał, że trzeba to było zrobić od razu, bo teraz przeszkodzi mu lotnisko, lada chwila będzie musiał tam jechać, nie osiągnąwszy żadnego rezultatu. Na wszelki wypadek przeszedł dalej i zbadał trzecią kolejną działkę, następną za tą ogrodzoną. Była niezła. Niskie, ozdobne sztachetki na ceglanym murku pozwalały się pokonać prawie jednym krokiem, siatka od strony sąsiada też wyglądała dobrze, na kawałku zastępował ją zwyczajny drut… Tak, w razie potrzeby przejść tędy, potem pod drutem, potem przez siatkę z drugiej strony i przez te budy…
Sprawdzał właśnie, czy rosnący w narożniku krzak stanowi dostateczną osłonę, kiedy dopadł go nagle pozostawiony na posterunku Chaber. Okazywał lekkie, ale wyraźne napięcie, pisnął cichutko, nagląco, zawrócił w miejscu i pobiegł
z powrotem, oglądając się, czy Pawełek za nim podąża. Pawełek nie zwlekał, popędził wielkimi susami, starając się biec na palcach i broń Boże nie tupać.
Zdążył prawie w ostatniej chwili. Przed domem Barańskiego stał samochód, a Okularnik właśnie zamykał drzwiczki. Pawełek powstrzymał triumfalne sapnięcie, cofnął się za narożnik ogrodzenia, przykucnął i wyjrzał.
Okularnik zadzwonił do furtki, usłyszał brzęczyk, pchnął furtkę i wszedł do środka. Drzwi otworzyły się przed nim, padło z nich światło, być może ktoś się tam ukazał, ale Pawełek ze swego miejsca nie mógł go dojrzeć. Poczuł głębokie niezadowolenie, możliwe, że był to właśnie Barański, sam stworzył szansę oglądania… A on tu. jak kretyn, utkwił za narożnikiem, zamiast patrzeć na przykład z drugiej strony ulicy. Mógł się tam znaleźć dokładnie naprzeciwko drzwi i obejrzeć osobę, która je otworzyła…
Wściekły na siebie, podniósł się, pomyślał, że Okularnik nie zamieszka tu chyba na stałe, będzie wychodził, ten Barański może być dobrze wychowany, odprowadzi go do drzwi i da się zobaczyć, po czym spojrzał na zegarek. Odczytanie godziny nie było łatwe, wymagało źródła światła. Pawełek zapalił latarkę i stracił nadzieję…
Janeczka przyjechała na lotnisko wprost od pani Piekarskiej, bardzo zadowolona z rezultatu wizyty. Pani Piekarska poczęstowała ją świeżo upieczonym, doskonałym biszkoptem i zrozumiała wszystko. Świetnie wiedziała, że znaczki mogą się od siebie różnić zaledwie odcieniem, że napis na jednym może być tylko o włos cieńszy niż na drugim i ma to ogromne znaczenie, orientowała się, na czym polega i co ma na celu zamiana jednych na drugie. Wysłuchała w skupieniu przypuszczeń Janeczki i zapisała sobie numery katalogowe egzemplarzy, które mogły tu wchodzić w grę. Krótko mówiąc, zachowała się jak prawdziwy filatelista, aczkolwiek zamiary Okularnika zdenerwowały ją i oburzyły nad wyraz.
Podróżni z Algieru zaczęli już wychodzić, kiedy pojawił się pełen mieszanych uczuć Pawełek. Jedną z pierwszych była osoba, która przywiozła listy i paczuszkę od ojca, porozumieć się zatem zdołali dopiero w drodze do domu.
— Więc jednak! — wykrzyknęła Janeczka, usłyszawszy relację brata. — Popatrz, dobrze zgadliśmy! Okularnik i Barański, to Barański czatuje na te znaczki i od niego Okularnik dostaje byle co na wymianę! Jestem pewna, że tak musi być!
— Ale go w końcu nie zobaczyłem! — rozzłościł się Pawełek. — Siedzi tam, w tym domu, jak schowany w skorupie i chałę widać!
— No dobrze, ale sam mówisz, że naprzeciwko jest dobre miejsce…
— Naprzeciwko, naprzeciwko… Pewnie, że dobre, tylko ten podlec musi wyjść! Albo żeby chociaż gębę wetknął w drzwi! A czy ja wiem, czy ten Okularnik tam lata codziennie…?
— Trzeba znaleźć jakiś sposób na wywabienie go z domu…
— Podpalić!
— Podpalić… No owszem, może nie zaraz cały dom, ale małą kupkę czegoś…
— Drewna. Z gazetami. Wyjdzie, żeby zobaczyć, co to jest…
— I ogień go oświetli. Bardzo dobrze, będziemy to mieli w zapasie. Na razie jeszcze poczatuj bez podpalania, albo możemy razem. Chciałabym wiedzieć, czy Czesio też tam przychodzi.
— Na Czesia mamy Zbinia i Stefka.
— Zbiniowi trzeba powiedzieć, co wiemy, będzie mu łatwiej. Dziś już za późno, ale może jutro.
— A czatować mam kiedy? W nocy?
— O Boże… Trudno, musimy to wszystko jakoś zmieścić. Jeszcze się zastanowię. Bo może najpierw Zbinio, dowie się czegoś i lepiej wyjdzie czatowanie…
Zbinio zdecydowany był zapracować na koński breloczek uczciwie i rzetelnie. Ogniście zadeklarowaną pomoc brata przyjął bardzo chętnie, nie wnikając w kierujące nim motywy. Rozważył kwestię podziału pracy.
— W szkole i zaraz po szkole ja, a potem ty — zarządził. — Ustalimy jakąś godzinę i odwal lekcje przedtem, żeby nie było, że tego. Przydałyby się jakieś znaczki… Czekaj, zdaje się, że mam myśl!
Stefek czekał niecierpliwie i w napięciu. Zbinio ujawnił swoja myśl zaraz nazajutrz.
— Jest taka sytuacja — rzekł odrobinę niepewnie. — Oni tego mają jak siana w telewizji, szczególnie jeśli robią jakieś konkursy. Ale tam trzyma rękę na pulsie taki jeden gość i taka jedna facetka. Oba chciwe, aż się niedobrze robi. Ale, rozumiesz, to się podobno czyta…
— Co się czyta? — spytał Stefek.
— Te listy, co tam przychodzą. Czekaj. Cholera, nie mamy dojścia…
Na stanowcze żądanie brata Zbinio wyjaśnił sprawę dokładniej. Należałoby dopaść tych worów z listami w telewizji, zanim zabierze je gość lub facetka. Można się zobowiązać do przeczytania wszystkich w zamian za znaczki. Można to robić tam u nich, na miejscu albo zabrać do domu. Do domu byłoby lepiej, bo wówczas bez trudu włączyłoby się Czesia. Pozwoliłoby mu się własnoręcznie wycinać, a na ile Zbinio się orientuje, Czesio od takiego zajęcia dostaje małpiego rozumu. Wszystko rozbija się o brak odpowiednich znajomości, byle komu nie dadzą, a nikt jakoś nie zna nikogo w telewizji…
— Jedna taka z telewizji mieszka prawie naprzeciwko nas — przerwał Stefek. — Rozpoznałem ją z twarzy. Robi programy dla dzieci.
— Ejże! — zainteresował się Zbinio. — Wiesz, że chyba masz rację! Zdaje się, że mnie też w oko wpadła, ale nie zwróciłem uwagi, gdzie mieszka. Jesteś pewien, że naprzeciwko?
— Na mur. Z psem wychodziła. I ze śmieciami.
— No to mieszka, faktycznie. Jakoś by się z nią zapoznać…
— To masz z głowy — zapewnił Stefek energicznie. — Jutro z nią będziemy zapoznani, gwarantowane. I co potem?
— Jak? — spytał Zbinio nieufnie.
— Co cię obchodzi? Już ja to załatwię, ty się możesz wyprzeć. Pytam, co potem?
— Potem można się do niej przypochlebić o te listy. Albo chociaż dowiedzieć się, kto to czyta i czy też zbiera. Dojść do tego kogoś. Coś mu zrobić…
— Ogłuszyć — zaproponował rzeczowo Stefek.
— Głupek. Przysługę wyświadczyć albo co. Może postać za niego w ogonku, no, rozumiesz, coś z tych rzeczy. I tak dalej.
Pomysł Stefkowi wydał się znakomity. Dojście do znaczków z telewizji dałoby im Czesia w ręce, Czesio tym dojściem nie dysponował. Możliwe, że w ogóle było trudne i do tych znaczków stała cała kolejka, ale Stefek zamierzał zastosować metody nietypowe i miał absolutną pewność, że się uda. Przepełniały go uczucia potężne i nie istniały dla niego żadne przeszkody.
Zbinio miał dość rozumu, żeby nie wnikać w szczegóły przedsięwzięcia brata. Ustalił, że jutro zamienią się przy Czesiu o piątej po południu i wycofał się na bezpieczne pozycje. Stefek przystąpił do akcji.
Starą procę znalazł bez trudu. Sprawdził gumę, trochę była sparciała, zajrzał zatem do sypialni rodziców. Stała pustką, matka robiła coś w kuchni, ojciec siedział przed telewizorem. Sięgnięcie do szuflady w komodzie i wymacanie jego najnowszych, zagranicznych szelek było dziełem dwóch sekund. Szelki okazały się świetne, wręcz stworzone na procę, dwie zapinki miały akurat odpowiedni rozstaw, a guma prezentowała elastyczność wymarzoną. Stefek wiedział, co będzie, jeśli te szelki szlag trafi, ale wcale nie zamierzał ich niszczyć. Użyć raz i odłożyć na miejsce. Miotające nim szaleństwo uczuć, acz wulkaniczne, zostawiało jednak chwilami odrobinę miejsca na działalność rozsądku.
Dość długo szukał odpowiedniego kamienia. Nie mógł być za mały, bo nie załatwi sprawy, nie mógł być za duży, bo nie daj Boże, w coś by trafił, na przykład w pieska… Znalazł dwa. Teraz należało ustalić kwestię okien. Jak ta pani się nazywa, powinien to wiedzieć, w telewizji mówili. Że też nie zapamiętał dokładnie!
Wrócił do domu, na czworakach, żeby nie przeszkodzić ojcu, zbliżył się do stolika z telewizorem i wyciągnął program.
Żadnych nazwisk nie znalazł. Wyczołgał się ostrożnie i znów wybiegł z domu. Lista lokatorów. Widział nazwisko tej pani, miał je na samym skraju pamięci, rozpozna z pewnością!
Nazwisko Wolicka z miejsca rzuciło mu się w oczy. To musiało być to. Na całej liście lokatorów nie było niczego podobnego brzmieniem do tego, co zapamiętał. Wydawało mu się wprawdzie, że raczej powinna to być pani Wolińska, a nie Wolicka, ale pamięć jest zawodna, musiał się mylić. Wolicka. Numer mieszkania 6, drugie piętro. Dobrze, że nie wyżej. Teraz sprawdzić, które to drzwi i które okna należą do tego mieszkania…
Wszystko to załatwił w trzy minuty. Okien było kilka, mieszkanie szczytowe, wybrać odpowiednie… Ze wzniosłą zaciętością w duszy Stefek zdecydował się, ocenił swoje dwa kamienie, wziął ten lepszy i przymierzył się z procy…
Karolina Krzakówna siedziała w domu sama, wyłącznie w towarzystwie psa i czytała książkę. Zdawała sobie doskonale sprawę z tego, że lekcje jeszcze nie zostały odrobione do końca, ale ta cała matematyka znudziła ją śmiertelnie i musiała nieco odetchnąć. Poza tym, przy ostatnim zadaniu matematycznym należało pomyśleć, a myśleć akurat nie chciało jej się z całej siły. Ojciec się, co prawda, przyczepi, ale przy jego czepianiu myślało się jakoś sprawniej, więc niech już będzie…
Z okropnym brzękiem posypało się nagle szkło z uchylonego okna, a na podłodze zagrzechotał kamień. Karolina wzdrygnęła się gwałtownie, a śpiąca spokojnie suka poderwała się i zaczęła szczekać, wspinając się łapami na parapet okna ze stłuczoną szybą. Karolina nie była zbyt tchórzliwa, zamarła tylko na moment, obecność psa wzmogła jej odwagę, zerwała się i wyjrzała. Nie zobaczyła nikogo. Rozglądała się przez chwilę, odpychana przez szczekającą ciągle sukę, potem cofnęła się od okna i popatrzyła na zasłaną odłamkami szkła podłogę.
— Cicho, Karo! — powiedziała, trochę zdenerwowana. — Uspokój się! Nie depcz tu, bo się skaleczysz…
W tym momencie rozległ się dzwonek u drzwi.
Wycelowawszy bezbłędnie, Stefek nie zwłóczył ani chwili. Skoczył do wejścia zanim ktokolwiek zdążył go zobaczyć i wpadł na schody. Przycisnął dzwonek u drzwi i natychmiast uświadomił sobie z lekkim niepokojem, że z wnętrza dobiega potężne, basowe szczekanie psa. Pani Wolicka miała małego pieska, to niemożliwe, żeby mały piesek wydawał z siebie taki głos, o rany, coś tu nie gra…
Karo, owczarek alzacki, była złym psem. Za drzwiami znajdował się ktoś obcy, niewątpliwie wróg. Ze zjeżonym włosem, szczekając z furią, pchała się Karolinie pod nogi. gotowa rozszarpać wroga w jednej sekundzie.
— Kto tam? — wrzasnęła Karolina, starając się przekrzyczeć psa.
Stefek uznał, że nie ma wyjścia. Pomyłka, czy nie pomyłka, trudno, trzeba kontynuować zaplanowaną akcję.
— Ja! — odwrzasnął mężnie. — To ja wytłukłem szybę!
Dla Karoliny nie była to informacja niezwykła. Miała dopiero jedenaście lat, ale egzystencja jej od niemowlęcia przebiegała nietypowo i dość bujnie, dodając jej wieku. Niewiele było wydarzeń, które mogłyby ją bardzo zdziwić. Spojrzała przez wizjer i zobaczyła chłopca, starszego od niej, ale wyglądającego dość sympatycznie i niezbyt groźnie. Chętnie by go wpuściła, na razie jednak uniemożliwiał to pies.
— Cicho, Karo! — krzyknęła. — Poczekaj, zabiorę psa, bo ona gryzie!
Coraz bardziej niepewny i zdetonowany, Stefek przeczekał dobiegające z wnętrza odgłosy. Panienka i suka sprzeczały się ze sobą, w końcu suka uległa. Warcząc groźnie i wciąż wybuchając wściekłym szczekaniem, pozwoliła się zamknąć gdzieś dalej. Drzwi się uchyliły na szerokość łańcucha, Karolina obejrzała Stefka, przymknęła znów drzwi i zdjęła łańcuch. Świadoma, że do otwarcia drzwi sypialni rodziców i wypuszczenia Karo wystarczy jeden ruch, pozwoliła sobie na ten przejaw odwagi.
Stefek wszedł i przyjrzał się nawzajem dziewczynce. Duża na swój wiek, czarnooka i czarnowłosa, stanowiła zupełne przeciwieństwo Janeczki, niemniej, gdyby jego serce nie było zajęte bez reszty, kto wie, czy nie zakochałby się na śmierć i życie od pierwszego wejrzenia. W istniejącej sytuacji jednakże komplikacje uczuciowe nie wchodziły w rachubę.
— Ja do pani Wolickiej — oznajmił, kłaniając się grzecznie.
— Pani Wolicka tu nie mieszka — odparła Karolina, niepewna jeszcze, jak się powinna zachować. — Dlaczego wybiłeś szybę? Będzie awantura.
Stefek zaniepokoił się mocniej. Coś tu rzeczywiście nie grało, okno wybrał przecież dobre…
— Jak to nie mieszka? Na liście lokatorów…
— Na liście lokatorów jest, bo nam się nie chciało zmieniać. W ogóle mieszka, ale tymczasem wynajęła nam. My tu mieszkamy tylko chwilowo.
Stefek aż jęknął.
— O rany, a ja specjalnie wybiłem szybę, żeby się zapoznać z panią Wolicka…! O rrrrany…!
Karolinę sytuacja zainteresowała i zdecydowała się przyjąć gościa.
— Jestem Karolina — zakomunikowała życzliwie.
— Stefek — przedstawił się odruchowo straszliwie zakłopotany Stefek.
— Wejdź i usiądź, to wypuszczę Karo. Jeżeli będziesz siedział, ona ci już nic nie zrobi. Zrozumie, że jesteś gość.
Stefek najchętniej by się zmył gdzie pieprz rośnie, ale trzymała go wybita szyba. Tę sprawę należało jakoś załatwić, ponadto panią z telewizji widział na własne oczy nie dalej niż trzy dni temu. Nawet jeśli zdążyła się przez te trzy dni wyprowadzić, ci tutaj powinni wiedzieć, gdzie teraz mieszka… Zamajaczyła mu wizja tuzinów powybijanych szyb i zaniepokoił się dodatkowo, czy ojcu szelki nie będą potrzebne… Do tego wszystkiego jeszcze ten jakiś potworny pies, nie może przecież okazać, że się boi, nawet gdyby dzikie zwierzę miało go rozszarpać na strzępy…
Usiadł na wskazanym fotelu i zesztywniał na drewno, kiedy do pokoju wpadła wielka wilczyca, z włosem na grzbiecie jeszcze trochę zjeżonym. Karolina temperowała ją energicznie. Karo obwąchała gościa dokładnie, powarkując i poszczekując, ale już w innym tonie. Gościa zagryzać nie należało, gość to zupełnie co innego niż wróg.
— Więc ja nic nie rozumiem — powiedziała Karolina, siadając na drugim fotelu. — Trzeba posprzątać to szkło, ale to jeszcze nie teraz, niech ona się najpierw do ciebie przyzwyczai. Wytłumacz mi jakoś to wszystko.
— A gdzie ta pani Wolicka teraz mieszka? — spytał Stefek posępnie.
— Nie mam pojęcia. Gdzieś wyjechała. Ale rodzice wiedzą, dadzą ci adres i będziesz mógł napisać do niej list. Nie rozumiem tylko, dlaczego chciałeś ją poznać przez szybę.
— Żeby jakoś tego… No, nawiązać stosunki. Przez szybę byłoby najprędzej, od razu się przecież przyznałem, nie? I zapłacę za nią. Zaraz, kiedy ona wyjechała?
— Kto?
— Pani Wolicka.
— Nie wiem. Już dawno. Prawie rok temu.
— Jak to rok temu, przecież ja ją widziałem na ulicy!
— Panią Wolicka?
— No a kogo? Ja jom znam z twarzy! Ona pracuje w telewizji!
Karolina zaczęła się domyślać, że zaszła tu jakaś pomyłka. Rozbawiło ją to i zachichotała.
— Nic podobnego. W telewizji pracuje pani Polińska. Mieszka naprzeciwko nas.
W pierwszej chwili Stefek nie pojął wagi informacji. W następnej oblał się warem.
— Jak to…?
— A tak to. Pani Polińska. A pani Wolicka jest bardzo stara i w ogóle nigdzie nie pracuje.
Pani Polińska…! Oczywiście! Wiedział przecież od razu, że z tą panią Wolicka jest coś nie tak, dobrze pamiętał! Nie Wolińska, tylko Polińska, rany boskie…!
— Jak to?! — wrzasnął z oburzeniem. — To dlaczego jej nie ma na liście lokatorów?!
— Bo ona nazywa się Pietrzak — wyjaśniła coraz bardziej rozśmieszona Karolina. — Tylko w telewizji jest panią Polińska, to jest jej panieńskie nazwisko. My to wszyscy wiemy, bo ona też ma psa.
Posiadanie psów jako źródło wiedzy wydało się Stefkowi nieco skomplikowane, ale nie był w stanie teraz tego dociekać. Drgnął silnie, bo poderwała go myśl o natychmiastowym tłuczeniu następnej szyby, zdążył nawet ucieszyć się, że nie wyrzucił drugiego kamienia, równocześnie z jego drgnięciem jednakże Karo błyskawicznie uniosła łeb i odezwała się Karolina.
— To chyba trzeba posprzątać — rzekła, wskazując stopą rozsypane na dywanie szkło.
Stefek został na miejscu. Widok szkła przypomniał mu o płaceniu. Przewidział to, na jedną szybę miał pieniądze, ale na dwie mogłoby już nie starczyć. Z drugiej strony, Karolina znała panią Polińska, więc może obejdzie się bez tłuczenia…
— Dobra, pozamiatam — zgodził się smętnie. — Daj jaką szczotkę, albo co…
Udział Karoliny w sprzątaniu polegał na wskazywaniu przeoczonych pod meblami okruchów. Stefek wyzbierał je porządnie, wyrzucił do torby śmieciowej w kuchni i znów padł na fotel.
— Słuchaj, a może byś pomogła? — zaproponował niepewnie. — Powiem ci, o co chodzi…
Zapomniawszy ze zdenerwowania, że wszystko to miało być tajemnicą, wyjaśnił sprawę do końca. Karolina dowiedziała się, że Stefek musi osobiście poznać panią Polińska, żeby dostać od niej telewizyjne znaczki, żeby tymi znaczkami zwabić Czesia, żeby utrudniać, a nawet uniemożliwić Czesiowi wszelkie działanie, żeby tym sposobem otworzyć wolną drogę Pawełkowi i Janeczce, żeby to oni mogli odnaleźć znaczki z kolekcji swojego dziadka. Przy dziadku pamięć mu z nagła wróciła, uświadomił sobie, co mówi i cofnął się do problemów z Czesiem, z naciskiem eksponując je jako najważniejsze. Zarazem jednak nie mógł oderwać się tak od razu od Janeczki i Pawełka, informacje o nich pchały mu się na usta, streścił zatem ich życiorys ze szczególnym uwzględnieniem ostatnich wakacji, o których mnóstwo wiedział. Karolina słuchała z olbrzymim zainteresowaniem.
— Mogę powiedzieć pani Polińskiej, że chcesz ją poznać — zaofiarowała się. — To jest bardzo przyjemna pani. A ten Czesio mi się nie podoba.
— Mnie też nie — podchwycił Stefek. — Chociaż czasem jest z nim całkiem śmiesznie. Szkoda, że nie mam takiego psa jak ta twoja Karo, bo to by Czesia załatwiło na amen.
— Jak? Co byś zrobił?
— Bo ja wiem…?Uwiązałbym ją, na przykład, przed jego drzwiami. I cześć, już by nie wyszedł.
— Uwiązanie do niczego, ona przegryza smycz. Ale można ją trzymać i udawać, że się nie da uspokoić. Ona w ogóle słucha się tylko tatusia, a ze mną i z mamusią robi co chce.
Stefkowi zaczął świtać nowy pomysł. Wyobraził sobie Karo i Karolinę przed domem Czesia, oczyma duszy ujrzał potężną sukę, szarżującą na wychodzącego Czesia z wściekłym warkotem, z tymi wszystkim zębami, Czesia wskakującego, z powrotem do domu i zatrzaskującego za sobą drzwi. Westchnął ciężko.
— Oni też mają psa — powiedział z żalem. — Grzeczny potwornie i posłuszny bez granic. Zły był tylko raz w życiu. Trochę mniejszy od niej. Słuchaj… Ty byś mogła iść z nią na spacer? Albo jechać autobusem?
Karolina zastanowiła się.
— Można. Ale w kagańcu. I musiałabym mieć kolczatkę, bo bez kolczatki jej nie utrzymam. Ja z nią często wychodzę.
— To słuchaj… Jakby co… Ja bym wpadł na przykład i wzięłabyś ją na spacer i nic więcej nie potrzeba, tylko pokręcić się trochę koło Czesia… Może nawet jutro. Co ty na to?
Karolina zachichotała i zaakceptowała propozycję. Czesio w wersji Stefka budził w niej zdecydowaną antypatię.
— Trzeba tylko uważać, żeby mu nie podarła spodni — zastrzegła się. — Bo musielibyśmy kupić mu nowe.
Karo uniosła nagie głowę, słuchała przez chwilę, po czym podniosła się i podbiegła do drzwi, węsząc u progu. Z klatki schodowej dobiegło radosne popiskiwanie. Karolina zerwała się z fotela.
— Pani Polińska! Jej pies kocha Karunię, to on tak piszczy! Jak ją chcesz poznać, to już!
Stefek zerwał się również i znieruchomiał. Karo obejrzała się na niego, jedno ostrzegawcze warknięcie zniechęciło go do gwałtownych gestów. Goście w tym domu powinni zachowywać się spokojnie…
Karolina otworzyła drzwi bez wahania. Przeraźliwie długi, tłusty jamnik aż kwiknął i rzucił się na szyję wybiegającej wilczycy. Karo potraktowała go z łaskawą pobłażliwością, pozwalając się obskakiwać, obwąchiwać i lizać. Do zamykającej przeciwległe drzwi pani odniosła się przyjaźnie. Karolina wybiegła na schody. Stefek pośpieszył za nią powolnymi ruchami i posuwistym krokiem, pilnie bacząc, czy pies nie zgłosi sprzeciwu.
— Dzień dobry pani! — zawołała Karolina z pośpiechem. — To jest jeden mój kolega, Stefek, który wybił szybę, żeby panią poznać! Karo, wracaj! Do domu!
— Dzień dobry, Karolinko — powiedziała pani Polińska z uśmiechem. — Czy nie można mnie poznać bez wybijania szyby?
Wyglądała dokładnie tak samo jak na ekranie telewizora, tylko może jeszcze sympatyczniej. Jak łagodna dobra wróżka. Stefek nawet nie zdziwił się, że Karo na nią nie szczeka, tak wyglądającej osoby żaden pies nie ma prawa zaczepić ani słowem. Ucieszył się, że sytuacja doszła wreszcie do
momentu, jakiego od początku był spragniony. Wybił wprawdzie nie tę szybę co trzeba, ale panią Polińska ma pod ręką i może rozpocząć wyjaśnienia.
— Ja za tę szybę zapłacę, mam pieniądze — zapewnił, jąkając się niemal z przejęcia i pośpiechu. — Ja chciałem wybić u pani, żeby pani zaczęła ze mną rozmawiać, jak się wywali szybę, każdy rozmawia, nawet żeby człowiek nie chciał. Więc tego… Znaczy, ja mam do pani strasznie ważny interes, a w ogóle ja mieszkam naprzeciwko, po drugiej stronie ulicy.
— Czy możesz poczekać z załatwieniem tego interesu, aż wrócę? — spytała pani Polińska, wyraźnie rozbawiona. — Wychodzę z psem tylko na chwilę.
— Niech pani zaczeka, aż zawołam Karunię — poprosiła niespokojnie Karolina.
Ledwo zdążyli wejść do mieszkania i zamknąć drzwi, Karo znów dopadła progu. Pisnęła cienko i radośnie.
— Rodzice — oznajmiła Karolina. — Już wchodzą na schody. No, teraz będzie…!
Stefek poczuł nagle, że składanie po raz trzeci tych samych wyjaśnień przekracza jego siły. Cofnął się do kąta, usiłując wejść w ścianę, szczególnie, iż w mieszkaniu rozszalał się nagle tajfun. Karo witała swoich państwa i przez chwilę wydawało się, że miota się tu dwadzieścia psów, skaczących, piszczących i wpadających pod nogi. Ogonem zmiotła gazety z niskiego stołu, rozrzuciła stojące w przedpokoju buty i przewróciła szczotkę do zamiatania. Psie szaleństwo uspokoiło się wreszcie i wówczas zaczęło się ludzkie.
— Kto stłukł szybę? — ryknął straszliwie tatuś Karoliny, wszedłszy do pokoju.
— Pani Polińska — odparła Karolina i wybuchnęła nieopanowanym śmiechem.
— Ciekawe jak — powiedziała z niezmąconym spokojem mamusia Karoliny. — Przyszła do nas z młotkiem?
— Kamieniem — wykrztusiła Karolina, nie przestając się śmiać. — Z procy!
— Od zewnątrz, czy od wewnątrz?
— Już widzę panią Polińska, jak strzela z procy po oknach sąsiadów — powiedział normalnym głosem tatuś Karoliny, po czym znów wydał z siebie potężny ryk. — Kto to teraz będzie wprawiał? Kto, pytam się? Pewnie ja?! I tyś na to pozwoliła?! — zwrócił się nagle z wyrzutem do Karo. — Ty zła psico, niedobra, nie dbasz o pana! Pozwalasz wybijać szyby, żeby pan musiał latać po szklarzach! Zły pies! Pan cię zbije!
Karo przewróciła się na plecy, podstawiając brzuch do drapania i popiskując ze szczęścia. Karolinie łzy płynęły z oczu. Purpurowy ze zdenerwowania i niemal półprzytomny Stefek nagle nieco ochłonął. Zrozumiał, że ci przecudni ludzie wcale się nie złoszczą, tylko stroją sobie takie żarty. Nikt się tu nikogo nie boi, Karolina bawi się przepysznie, a suka promienieje. Nabrał nieco otuchy i wylazł z kąta.
— To ja — rzekł mężnie.
Przez chwilę rodzice Karoliny patrzyli na niego w milczeniu. Karolina próbując stłumić śmiech, o mało się nie udusiła.
— To miło z twojej strony, że nie czekałeś z tym do zimy — powiedziała grzecznie jej mamusia.
— Nie mogłem — usprawiedliwił się Stefek. — Spieszy mi się…
— Musisz wyrobić jakąś normę? — zainteresował się tatuś, nie przestając drapać psa. — Dzienną, czy tygodniową? Może twój ojciec jest szklarzem?
Karolina ukryła twarz w poduszce i wydawała z siebie stłumione wycie, przemieszane z pianiem. Stefek zaczął odczuwać w sobie jakiś dziwny zamęt.
— Nie, nie to. Mnie idzie o panią Polińska…
— Może wobec tego powinieneś był wybić szybę pani Polińskiej? — podsunęła mamusia.
— Toteż właśnie! — ucieszył się Stefek. — Tak chciałem, tylko mi źle wyszło. Ale ja zapłacę, mam pieniądze… Ja już jej wszystko wytłumaczyłem.
Wskazał palcem Karolinę, która wyjęła twarz z poduszki i ocierała łzy z oczu, energicznie potakując głową, niezdolna jeszcze do posługiwania się ludzką mową. Zanim zdążyła odezwać się zrozumiale, za drzwiami znów rozległo się radosne popiskiwanie. Wracała pani Polińska ze swoim jamnikiem.
Stefek zdecydował nagle, że tu żadnych więcej wyjaśnień nie będzie, a w każdym razie nie w tej chwili. Nie ma sekundy do stracenia. Ewentualnie może później, ale teraz musi natychmiast, już, bez zwłoki…
— Ja tu zaraz wrócę! — wrzasnął i znikł za drzwiami.
Rodzice Karoliny popatrzyli na siebie, a potem na córkę. Karolina, opanowawszy się wreszcie po kolejnym ataku śmiechu, zdołała wyjaśnić im, co właściwie zaszło i dlaczego. Potrzeby Stefka potraktowała dość lekceważąco, wyeksponowała za to doskonale zapamiętaną, tajemniczą sprawę znaczkowych poszukiwań, prowadzonych przez Janeczkę i Pawełka. Gdyby Stefek ją usłyszał, niewątpliwie zacząłby rwać włosy z głowy i walić nią o ścianę, opowiadała bowiem z największą dokładnością akurat to, co wyrwało mu się niepotrzebnie i co później z całej siły starał się zatuszować.
— Mnie się to bardzo podoba — oznajmiła na zakończenie — ja też tak chcę. Oni mają bardzo grzecznego psa. I byli w Algierii i zdaje się, że mieszkali w naszym dawnym domu, bo obok nich mieszkała pani Violetta z panem Andrzejem. Teraz tam jest ich ojciec.
— Hej, czyżby? — powiedział ze zdumieniem tatuś Karoliny. — Obok Kawałkiewiczów zamieszkał jakiś Chabrowicz…
— No właśnie, oni się nazywają Chabrowicz.
— Violetta mówiła, że bardzo sympatyczny — wtrąciła mamusia Karoliny, chowając kapelusz do szafy. — Cała rodzina bardzo jej się podoba, uprawiają nasz ogródek. Dzieci są grzeczne i dobrze wychowane, tylko trochę przesadnie przedsiębiorcze.
Tatuś Karoliny przestał drapać psa i wyprostował się na fotelu. Obydwoje z mamusią znów popatrzyli na siebie i znów skierowali wzrok na córkę. Karolina była przejęta.
— Pójdę z Karo na spacer i poznam ich — oznajmiła stanowczo. — 1 będę im pomagać!
Spodziewała się oporu i protestów i zaskoczyło ją nieco, że rodzice bez namysłu wyrazili zgodę. Prawie ją zachęcali.
— I pojadę z Karunią autobusem — dodała wyzywająco, tonem, który brzmiał jak groźba. I to również nie spotkało się ze sprzeciwem.
— Tylko nie zapomnij kagańca — powiedziała mamusia. — Pies w autobusie musi mieć kaganiec, taki jest przepis. I ubierz ją w kolczatkę.
— I weź ze sobą plan miasta — poradził tatuś. — A gdybyś się zgubiła, wsiądź w taksówkę i jedź do którejś babci. Każda zapłaci.
— Możesz także przyjechać do domu — dodała mamusia. — Tez zapłacimy. Ale rzeczywiście lepiej do babci, bo nas może nie być.
Karolina zdenerwowała się nagle.
— Sama wiem, co mam robić! Dosyć mam tej waszej opieki i tego pilnowania, zrób to, zrób tamto! Właśnie pojadę i wcale się nie zgubię! I już!
Pełna urazy, z godnością opuściła salon i udała się do swego pokoju. Rodzice popatrzyli za nią, usunęli się do najdalszego kąta i zaczęli szeptać.
— Nie do uwierzenia, że coś ją wreszcie ruszyło…
— Najwyższy czas! Niech nabierze odrobiny samodzielności!
— Zadzwonię do Violetty i spytam o tych Chabrowiczów…
— Te przedsiębiorcze dzieci, to może być czyste błogosławieństwo…
— O Boże, gdyby im się udało przełamać jej lenistwo…
— Temu chłopcu, co wybił szybę, gotów jestem lody postawić …
Nieświadoma poglądów rodziców, zbuntowana i odrobinę zaniepokojona Karolina czekała na powrót Stefka. Musiał wrócić, bo zły pies był mu przecież niezbędny!
Pani Polińska okazała się wręcz aniołem. Zrozumiała wszystko od razu i obiecała załatwić sprawę. Jedna czytająca pani miała prawo zabierać stosy korespondencji do domu i czytać u siebie, kłopot jednakże wynikał z ciężaru. Gdyby ktoś zatem pomógł tej pani przenieść wielkie torby z listami…
Stefek rozbłysnął własnym światłem. Już widział dla Czesia zajęcie, któremu z pewnością nie zdoła się oprzeć. Umówił się, ustalił dzień i godzinę, uzgodnił szczegóły i prawie zapomniał, że ma wrócić do Karoliny. Na szczęście przypomniał sobie o tym na pierwszym piętrze, zawrócił i popędził z powrotem do góry.
Karo zachowała się znacznie spokojniej, znała go już, nie był wrogiem. Tatuś Karoliny pogawędki o szybie odmówił, machnął ręką i poprosił, żeby mu nie zawracać głowy, pieniądze niech sobie Stefek zachowa na następne zawieranie znajomości. Karolina zdecydowała się od razu wyjść z psem na wieczorny spacer.
Na widok tego, co wyprawiała straszliwa suka z obcymi ludźmi na ulicy, Stefek wpadł w szaleńczy zachwyt. Nie czepiała się wszystkich bez wyboru, atakowała tylko niektórych, przy czym niemożliwe było przewidzieć, kto jej się spodoba, a kto nie. Jedne osoby przechodziły bez wrażenia, na inne rzucała się znienacka, wystarczyło też uczynić w czyimś kierunku gwałtowniejszy ruch, żeby natychmiast uznawała to za rozkaz ataku. Na szczęście można ją było powstrzymać i uspokoić, chociaż przychodziło to z pewnym trudem.
— Ona przedtem mieszkała we własnym ogrodzie — wyjaśniła Karolina. — To znaczy, to był w ogóle taki duży ogrodzony kawał. I to wszystko było jej, nikt nie miał prawa tam wejść, więc teraz ona uważa, że wszyscy chodzą za blisko. Ale w przyszłym roku znów przeniesiemy się do własnego ogrodu i będzie spokój.
— Znaczy, znów nikt tam nie będzie mógł wejść? — upewnił się Stefek.
— Nikt. Tylko znajome osoby. Pokaż mi, gdzie mieszka ten Czesio.
Przeszli na sąsiednią ulicę i Stefek zaprezentował właściwe drzwi do budynku. Karolina oceniła teren pozytywnie.
— Możemy się umówić — zaproponowała łaskawie. — Ja tu przyjdę z nią i poczekam, i będę udawała, że nie mogę jej utrzymać. Tylko musisz mi powiedzieć, kiedy.
— Wszystko się zorganizuje, jak trzeba — zapewnił Stefek. — I jeszcze pokażę ci Czesia, żeby nie padło na niewinnego. Ja nie wiem, ale zdaje się, że ten wasz pies to będzie lepsze niż wygrana w totolotka!
Błogość przepełniała go po dziurki w nosie, bo nie tylko widział przed sobą szansę na liczne, wygrane batalie. Wiedział też dokładnie, z czym musi natychmiast popędzić do niebiańskiej istoty i jej brata. Miał informacje epokowe…!

* * *

Telefon od pani Piekarskiej przyjęła Janeczka zaraz po powrocie ze szkoły.
— Jestem bardzo dumna z siebie — zawiadomiła pani Piekarska tajemniczo. — Chciałabym, żebyście do mnie przyjechali jak najprędzej. Kiedy możecie?
— Bo co się stało? — spytała Janeczka, odstawiając tornister na podłogę i pośpiesznie usiłując sobie przypomnieć, ile lekcji ma dzisiaj Pawełek.
— Aż się boję mówić przez telefon — odparła pani Piekarska — ale, oczywiście, chodzi o znaczki. W ogóle o tę całą sprawę. Nastąpiła duża zmiana.
Janeczka poczuła rozkwit emocji.
— W takim razie przyjdziemy dzisiaj — zadecydowała. — Tylko nie wiem, o której godzinie, ale pewnie zdążymy o piątej.
— Doskonale, będę na was czekała…
Ponowny terkot telefonu rozległ się dokładnie w momencie, kiedy Pawełek wpadł do holu. Ściągając tornister z pleców jedną ręką, drugą podniósł słuchawkę. Dzwonił pan Lewandowski.
— Dowiedziałem się już całej reszty o synu pani Nachowskiej — rzekł bez wstępów. — Głupia sprawa. Chciałbym to z wami omówić.
Zanim Janeczka zdążyła wyjść ze swego pokoju i bodaj otworzyć usta, Pawełek uzgodnił wizytę na piątą. Odłożył słuchawkę i ujrzał, jak jego siostra gwałtownie puka się palcem w czoło. Zaniepokoił się.
— Co jest?
— Mógłbyś chociaż spojrzeć! — zdenerwowała się Janeczka. — Przecież jestem! Jak ja się umawiałam, to ciebie nie było!
— I co?
— I na piątą umówiłam się, że przyjdziemy do pani Piekarskiej! Tam się zrobiło coś ważnego!
— O kurczę… To co…?
— Przecież się nie rozszarpiemy na sztuki!
— Czekaj, to może zadzwonić…? Przełożymy godzinę! Gdzie…?
— Do pana Lewandowskiego. Przed chwilą z nim rozmawiałeś…
Pana Lewandowskiego jednakże w domu nie było, nikt tam nie podnosił słuchawki. Uświadomili sobie, że są jeszcze godziny pracy i pana Lewandowskiego w domu być nie może. Dzwonił zapewne ze swojego instytutu, a tam telefonu nie mieli.
— Przełóżmy panią Piekarską — zaproponował Pawełek.
Pani Piekarskiej również nie było. Musiała widocznie wyjść po rozmowie z Janeczka i mogła wrócić dopiero przed piątą. Nie było sposobu zmienić uzgodnień.
— Trudno, znów się musimy rozdzielić — powiedziała gniewnie Janeczka. — Ja pojadę do pani Piekarskiej, a ty do pana Lewandowskiego. Tylko żebyś potem wszystko dokładnie powtórzył!
— Ty też,
— Ja zawsze powtarzam dokładnie. Najlepiej będzie sobie pozapisywać. Może być w punktach.
— Dobra, zapisujemy. Z kim jedzie Chaber?
— Ze mną. Jestem pewna, że pani Piekarska spodziewa się wizyty z psem. Lepiej, żeby nie była rozczarowana, bo może się zniechęcić.
— W porządku, odwalmy obiad i co tam zdążymy. I jazda!
Pani Piekarska rzeczywiście spodziewała się psa i miała dla niego keks. Dumna, tajemnicza i pełna satysfakcji wprowadziła Janeczkę do pokoju i wskazała leżący na stole niewielki stosik.
— Proszę — powiedziała. — To jest to! Janeczka nie wierzyła własnym oczom, chociaż zrozumiała od razu.
— Jak to…?! — wykrzyknęła zaskoczona. — Klasery…!
— Ze znaczkami. To są właśnie te znaczki.
— Te znaczki od pani kuzynki? Od pani Spayerowej? Te ze spadku? Skąd pani je ma? Jakim sposobem?!
Zadowolona z wrażenia pani Piekarska rozłożyła na stole podniszczone klasery.
— Chyba zabrałam je przemocą — wyznała. — Prawie ukradłam. A może to było podstępem, nie jestem pewna. Możesz je obejrzeć.
Nieopisanie przejęta i wzruszona Janeczka otworzyła pierwszy z brzegu klaser. Wystarczył jeden rzut oka.
— Achchch…! — powiedziała tylko i powoli przewracała dalej grube, sztywne karty.
Znajdowały się na nich stare znaczki, które doskonale znała z reprodukcji i ze zbiorów dziadka. Powtykane dość nieporządnie, przemieszane ze sobą, czyste i kasowane, prezentowały właśnie to, o co chodziło. Pierwszą Polskę. Nie były ułożone w kolejności, starsze i nowsze przeplatały się ze sobą, między nimi trafiały się jakieś zagraniczne, dalej znajdowały się serie przedruków, niektóre byle jakie, a niektóre wręcz bezcenne. Janeczka dostała wypieków.
— To powinien obejrzeć nasz dziadek — oznajmiła stanowczo. — Widać, że to jest to, można sprawdzić w katalogu, ale tylko dziadek zna się na tym naprawdę porządnie. I jeszcze trzeba zobaczyć znaki wodne i obejrzeć wszystko przez lupę i sprawdzić, czy nie ma fałszerstw. Dziadek oszaleje z radości. Czy ja mu o tym mogę powiedzieć?
— Ależ oczywiście! Przecież właśnie po to je zabrałam! Ja też uważam, że przede wszystkim powinien je obejrzeć wasz dziadek.
— A jak pani to zrobiła? Niech pani opowie! Pani Piekarska westchnęła z satysfakcją i równocześnie z lekką skruchą.
— To wy mnie natchnęliście. Nasunęliście mi pomysł. Nie wiedziałam, ile tam tego jest, ale na wszelki wypadek zabrałam z domu trzy stare klasery z byle jakimi znaczkami…
— Tych jest cztery — zauważyła Janeczka.
— Ale bardzo podobne do moich. Też stare i dość cienkie. Całe szczęście, bo grube byłyby dla mnie za ciężkie. Umówiłam się tam z tymi innymi osobami prawie przemocą, wcale nie chcieli, ale powiedziałam im, że tam są pieniądze. Że sobie o tym przypomniałam. Więc oczywiście przyjechali, z tym, że tylko po jednej osobie. Była matka chrzestnego syna, zięć szwagierki i sąsiad. No i ja. Razem mieliśmy wszystkie klucze. Powiedziałam im, że kiedyś moja kuzynka chowała pieniądze pomiędzy książkami, przypomniałam sobie o tym dopiero teraz i uważam, że trzeba to sprawdzić. Od razu rzucili się na książki, a klasery stały na takiej półce obok. Nawet im je pokazałam i powiedziałam, że to należy do mnie, zajrzeli do nich, ale nikt z nich nie ma pojęcia o znaczkach. Udawałam, że je przeglądam, potem wyjęłam moje, te co przyniosłam i zamieniłam na tamte. I teraz stoją tam trzy moje klasery, a ja mam tutaj te po kuzynce. Nikt na to nie zwrócił uwagi, bo wyobraź sobie, rzeczywiście pomiędzy książkami znaleźli pieniądze. Wcale nie wiedziałam, że tam są.
Janeczkę ta historia zachwyciła.
— Zrobiła pani po prostu przecudownie! I co było dalej?
— Podzielili te pieniądze na cztery części, nie wiem dlaczego, ale postanowiłam się nie wtrącać. I każdy dostał trochę, ja też. Tyle tego było, co dwie zwyczajne pensje, więc nikt się zbytnio nie wzbogacił, ale przynajmniej mieli zajęcie. A ja zabrałam swoje znaczki. Tamte zresztą też chyba odzyskam jak dojdzie do tego ostatecznego podziału, ale przynajmniej będę spokojna, że tych już nikt nie zamieni.
— No pewnie! To był najwspanialszy pomysł na świecie! A monety? Pani przecież zbiera monety? Monet nie mogła pani zabrać?
— Nie, monety są w sypialni, w szufladce takiej specjalnej szafki. Nikt tam nie wchodził, więc ja też nie chciałam. Ale co do monet, też wiadomo, że należą do mnie i chyba nikt ich nie zamierza zamieniać?
— O monetach nie było mowy — stwierdziła Janeczka. — Nikt się na nie nie czai. To co teraz zrobimy?
— No właśnie nie wiem. Myślałam, że przyjdziecie obydwoje, ty i twój brat, moglibyście zabrać je od razu, ale sama jedna, nie wiem czy dasz radę?
Janeczka zebrała klasery na jeden stos i zważyła w rękach.
— Wcale nie są ciężkie. Mogę je wziąć. Ale czy pani naprawdę chce je tak dać, zwyczajnie, bez niczego? Przecież to jest potworny majątek!
— No więc właśnie — potwierdziła pani Piekarska z lekkim wahaniem. — To znaczy, ja do waszego dziadka i do was mam absolutne zaufanie, bo, wyobraź sobie, ja o waszym dziadku słyszałam. Wiem na pewno, że do niego można mieć absolutne zaufanie. Tylko tak się zastanawiam nad transportem. We dwoje z bratem, to byłoby bezpieczniej, ale ty sama…? Może powinnam ci wezwać taksówkę…?
— Ależ ja jestem z psem! — powiedziała Janeczka z takim zdumieniem, że pani Piekarska natychmiast wyzbyła się wszelkich wątpliwości. Rzeczywiście, skoro obecny był ten pies, żadne niebezpieczeństwo grozić nie mogło…
— Tam są jeszcze znaczki w kopertach — powiedziała, uspokojona. — Pomiędzy kartkami i za okładką. Nie oglądałam ich dokładnie, spojrzałam tylko, że stare. Myślę, że wasz dziadek będzie wiedział, co z nimi zrobić.
— Dziadek je porozkłada i sprawdzi. I jestem pewna, że potem zadzwoni do pani osobiście. Możliwe nawet, że przyjedzie i już sam będzie z panią wszystko załatwiał. Co to za szczęście, że pani je zabrała!
Pani Piekarska pławiła się w dumie i satysfakcji. Całą zasługę przypisywała Janeczce i Pawełkowi, jej samej bowiem nie przyszłoby do głowy dokonanie takiej zamiany. Była tak łatwa, że w gruncie rzeczy dokonać jej mógłby każdy, oszukując ją i krzywdząc już do reszty.
— Jestem taka zadowolona, że wcale mi nie żal tego spadku — oznajmiła. Nawet barometr im daruję.
— Pewnie — przyświadczyła Janeczka. — Niech się udławią. A teraz to trzeba zapakować, bo tak luzem nie wezmę. Jedna rzecz mnie tylko ciekawi…
— Jaka rzecz?
— Nie, nic. To już teraz mało ważne. Teraz właściwie ciekawi mnie, co dziadek na to powie.
Pani Piekarska znalazła papier pakowy i foliową torbę. Z dość ciężkim bagażem w ręku Janeczka wybiegła z jej domu.
Coś, co ciekawiło ją naprawdę, to były zamiary Okularnika. Czekał tam przecież na Czesia, żeby cenne znaczki zamienić na byle co. Jak on chciał to zrobić? Pani Piekarska przyjechała tam z własnymi klaserami, ale Okularnik żadnych klaserów nie miał. Przyglądali mu się, kiedy wysiadł z samochodu, kiedy zatrzymał się w wejściu i rozglądał, kiedy ponownie wychodził… Niczego nie trzymał w rękach, nie miał także teczki ani torby, a pod marynarką by mu się przecież nie zmieściły! Może miały to być znaczki w kopercie…? Zamierzał je poprzekładać, wyjąć jedne, włożyć drugie… Za długo by to trwało, może zatem chciał to robić po kawałku, za każdą wizytą trochę… ?
Problem gnębił ją coraz bardziej, aż w końcu stał się palący. Na placu Trzech Krzyży podjęła decyzję. Mimo piastowanego w objęciach skarbu, wsiadła do autobusu, jadącego w dół Belwederską. Musiała natychmiast powiadomić Zbinia, jakiego rodzaju informacje powinien wydrzeć z Czesia w pierwszej kolejności!
Po rozstaniu się z Karo i Karoliną Stefek, nie wstępując do własnego domu, popędził na przystanek autobusowy.
Przed furtką ogrodu uwielbianej istoty natknął się na wracającego właśnie Pawełka. Po wizycie u pana Lewandowskiego Pawełek był szaleńczo przejęty i odrobinę skołowany, zaprzątały go nowe problemy, koniecznie chciał omówić całą tę hecę z Janeczka i Stefek był mu do tego potrzebny jak dziura w moście. Nieuważnie słuchając jego gadania, wpuścił go do środka.
Janeczki jeszcze nie było. Obaj silnie odczuli rozczarowanie, z tym, że u Pawełka mieszało się ono z zadowoleniem, u Stefka zaś niemal z poczuciem klęski. Pawełek pomyślał, że może to i lepiej, musiałby dusić wszystko w sobie i na co mu te udręki, a możliwe, że się tego Stefka pozbędzie, zanim ona wróci. Nie docenił siły uczucia. Stefek wyraźnie widział, że oczekiwana chwila niebiańskiego szczęścia ulatuje mu w siną dal i z miejsca skamieniało w nim niezłomne postanowienie. Będzie czekał na jej powrót, choćby to miało trwać nie tylko do rana, ale nawet tydzień! Informacji do udzielania wystarczy mu na długo…
Nie mając na razie nic lepszego do roboty, Pawełek zaczął w końcu słuchać, co się do niego mówi. W pierwszej chwili wprawdzie zajęty był niespokojnym przewidywaniem, jakich szkód może mu narobić nieobliczalny kumpel, Stefek jednakże, w nieobecności bóstwa, zachowywał się normalnie i Pawełek szybko zapomniał o efektach jego obłąkaństwa.
— Czekaj — przerwał walący na niego potok słów. — Coś mi tu tak nadajesz, że nie mogę się połapać. Czy ty się jąkasz, czy to są różne wyrazy?
Stefka na moment zastopowało.
— Jakie wyrazy?
— No, to co gadasz. Karo– karo– karolina, czy to jest oddzielnie Karo, a oddzielnie Karolina, czy to jest Karo i Lina, czy to w ogóle jest tylko Karolina, a tobie się płyta zacięła. Kto w końcu rzuca się, szczeka i gryzie, Karo, czy Lina?
— Karolina! Znaczy nie, nie tak! Karo! Karo!
— No proszę. Co to ma być? Do tej pory się nie jąkałeś! Stefek się zdenerwował.
— Zgłupiałeś, czy co? Przecież wyraźnie mówię! Ich jest dwie!
— No dobra, ja rozumiem, że dwie, ale po pierwsze ile mają tych imion, a po drugie, która jest która? Powiedz to jeszcze raz.
Gdyby Janeczka była obecna, Stefek prawdopodobnie do końca życia nie wyplątałby się z magii słów. Od Pawełka, co prawda, biła lekka poświata, promieniowanie bóstwa przechodziło także i przez niego, niemniej jednak był to kumpel na co dzień. Stefek zdołał się skupić.
— Czekaj — rzekł z mocą — ja ci to powiem po kolei…
Zrezygnował z zaczynania od wspaniałych rezultatów i cofnął się do początku. Niestety, na początku występowały panie Wolicka, Wolińska i Polińska i Pawełek znów się zgubił. W dodatku jedna szyba wydawała się należeć do trzech różnych osób. Poddał się, przestał dociekać sedna rzeczy i słuchał posępnie i w milczeniu.
Na końcu, o dziwo, trochę jakby zrozumiał.
— Ona też była w Algierii — powiedział Stefek.
— Kto? — wyrwało się Pawełkowi, który właśnie poprzysiągł sobie nie zadawać już więcej żadnych pytań.
— Karolina.
— A Karo?
— Nie. Jeszcze jej wtedy nie mieli. Karo to jest suka.
— Rozumiem. A Karolina?
— Karolina nie.
— Co nie?
— Nie suka. Dziewczyna.
— Rozumiem. Znaczy Karo rzuca się i gryzie. A Karolina?
— Karolina się śmieje.
— Bez przerwy?
— No coś ty?! Śmieje się, jak jest śmiesznie!
— Dobra. Normalna sprawa. Każdy się śmieje, jak jest śmiesznie…
— Mnie tam akurat do śmiechu nie było — przerwał Stefek z lekkim rozgoryczeniem. — Rozumiesz, tu ta szyba wywalona, ten ojciec ryczy, pani Polińska poszła, a ten wściekły pies macha ogonem…
— Co ględzisz?! — zirytował się Pawełek. — Jak pies jest wściekły, to nie macha ogonem!
Skomplikowaną do ostateczności dyskusję przerwał dopiero powrót Janeczki. Ani Stefek, ani Pawełek nie wiedzieli już właściwie, o czym mówią i o co się kłócą. Obaj byli zdenerwowani i rozwścieczeni na siebie nawzajem, ale szczęknięcie drzwi i głos Janeczki zmieniły sytuację w jednym mgnieniu oka. W najlepszej zgodzie równocześnie runęli do holu.
Na widok Pawełka Janeczka otworzyła usta i na widok Stefka zamknęła je bez słowa. Po czym otworzyła je ponownie.
— Dobrze, że tu jesteś — powiedziała, nie słuchając okrzyków brata. — Trzeba załatwić bardzo ważną sprawę. Ze Zbiniem już rozmawiałam, przed chwilą byłam u was. Teraz załatwię z tobą.
Na informację, że stracił wizytę Janeczki u nich, w jego własnym domu, Stefek zamienił się w kamień. Pawełek miał wolne pole i swobodę działania.
— Dobrze, że już wróciłaś, bo ja nie mogę zrozumieć, co on gada — rzekł gniewnie. — Podobno mamy do pomocy złego psa i jedną facetkę, dziwny jakiś ten pies, ale może dlatego, że suka. Poza tym draka, że hej! Co to jest?
— Nic — odparła zimno Janeczka, pieczołowicie lokując dużą i ciężką torbę na półeczce pod stolikiem. — Niech się nikt nie waży tego dotykać. Chaber, pilnuj tu!
— A co u pani Piekarskiej… ?
— Nic. A co u pana Lewandowskiego?
— Wszystko.
— Bardzo dobrze. Teraz on jest najważniejszy. Idziemy!
Zdążyła już zrzucić kurtkę, powiesić ją na wieszaku i zmienić buty. Stanowczym krokiem skierowała się do pokoju Pawełka. Stefek złapał oddech, z wysiłkiem uruchomił kończyny i ruszył za nią. Pawełek spojrzał na niego i po— mamrotał coś pod nosem. Załatwianie jakichkolwiek spraw z półgłówkiem, który w dodatku zyskał nagle tajemniczą ważność, wydawało mu się pozbawione sensu, ale postanowił na razie nie protestować, tylko patrzeć co będzie.
— Potrzebny doskok do Czesia — powiedziała rozkazująco Janeczka, wbijając w Stefka lodowate spojrzenie. — Wyjątkowy.
W Stefku coś jakby nagle wybuchło. Uświadomił sobie swoje dzisiejsze osiągnięcia i błogość nadziemska rozlała mu się w duszy, wpływając kaskadą nawet do niektórych zakamarków umysłu.
— No to przecież cały wieczór mu tłumaczę, że jest! — odparł głosem surmy bojowej, gniewnym gestem wskazując Pawełka. — Dopadłem jednej z telewizji, wory znaczków do wycinania, mogę go dopuścić albo nie!
— Żebyś się nie ważył dopuścić go do niczego! Musi powiedzieć coś przeraźliwie ważnego! Jestem absolutnie pewna, że to jest najważniejsze na świecie!
— Już ja z niego wydrę, nie ma obawy. Co to ma być?
Krótko i rzeczowo Janeczka wyjaśniła sprawę. Wydobycie z Czesia komunikatu, w jaki sposób Okularnik zamierzał zamienić znaczki pani Piekarskiej, z pewnością nie było zadaniem łatwym, ale dla Stefka nie istniały żadne niemożliwości. Polecenie przesunięcia o dwa metry Pałacu Kultury przyjąłby od swego bóstwa bez mrugnięcia okiem i sekundy wahania. Co mu tam Czesio…!
— A w dodatku jeszcze można go poszczuć tym psem! — oznajmił triumfująco.
— No więc właśnie, co on z tym piekielnym psem, do licha! — zniecierpliwił się Pawełek. — Słuchaj, niech on to opowie jeszcze raz po kolei, może do spółki coś wreszcie zrozumiemy! Karo, Karolina, lina…
— Przestań się jąkać — zażądała Janeczka surowo.
— To nie ja się jąkam, to on!
— Nikt się nie jąka, one się specjalnie tak nazywają! Jak Chabrowicze mają Chabra, to dlaczego Karo ma nie mieć Karoliny? To jest, tego, chciałem powiedzieć, Karolina Karo…?!
— No widzisz? — wytknął z rozgoryczeniem Pawełek. — I tak przez cały wieczór…
Janeczkę kwestia zainteresowała. Uciszyła Pawełka, oddała głos Stefkowi i już po dziesięciu minutach zyskała jasny obraz sytuacji. Podobał jej się.
— Nic tu nie widzę skomplikowanego. Jest dziewczynka, Karolina, ma złą psicę, Karo, obie mieszkają naprzeciwko pani z telewizji i obie mogą zrobić coś złego Czesiowi. Doskonale. Zaraz, czekaj… Jak ona się nazywa? Krzakówna?
— Krzakówna.
— I była w Algierii.
— Była.
— W Algierii jest pan Krzak. Znamy go. Bardzo fajny…
— To nie ten pan Krzak — przerwał zdenerwowany Stefek. — Znaczy, chciałem powiedzieć, nie jej ojciec. Znaczy pan Krzak, jej ojciec, tutaj ryczał o szybie, więc nie może być w Algierii. Być był, ale nie jest, znaczy, chciałem powiedzieć, nie ma go…
— No i proszę — wtrącił nieżyczliwie Pawełek. — Znowu kręci…
— Nic nie kręcę, jak jest tu, to nie może być tam, nie?!
— Cicho bądźcie obaj! — zażądała Janeczka. — Ja już wiem, przypomniałam sobie. Było o tym jakieś gadanie i wiem, że pan Krzak miał brata. Więc to musi być ten brat, to znaczy, że w Algierii jest stryj Karoliny. Więc prawie się znamy na odległość. Na razie to jest twoja sprawa — zwróciła się do Stefka. — Musisz je wykorzystać z sensem, a my poznamy je osobiście przy okazji. Z Czesiem zaczynaj załatwiać natychmiast, najlepiej jeszcze dziś. Dyplomatycznie. Powiedz mu o tych znaczkach na przynętę, ale nie bardzo dokładnie. No, już! Na co jeszcze czekasz? Robi się późno!
Stefek nie czekał na nic, znajdował się po prostu w nieopisanie emocjonującym raju i nie zamierzał opuszczać go dobrowolnie. Stanowczy rozkaz Janeczki podciął go lepiej niż miecz ognisty. W minutę nie było po nim najmniejszego śladu.
Pozbywszy się świadka, Janeczka zwolniła Chabra z posterunku.
— Sama nie wiem, co najpierw — oznajmiła, sięgając po torbę. — To od pana Dominika jest pilne?
— Dosyć — odparł Pawełek. — W ogóle tak, ale dziś i tak już nic się nie da zrobić. Bo co?
— Bo pani Piekarska podwędziła z tego mieszkania swoje spadkowe znaczki. Mam je tutaj, w tej torbie. Przypominam ci, że to są znaczki pana Spayera, który je kupił od pana Borowińskiego…
— Wujka pani Amelii?
— No właśnie. I oprócz tego nie wiadomo co. Dziadek musi je natychmiast zobaczyć, bo ja mam okropne podejrzenia.
Zaskoczony i nieco oszołomiony Pawełek ze zdumieniem patrzył to na siostrę, to na torbę.
— Jakie podejrzenia? Rany, czekaj, jak to…? Niech ja kichnę, jak ona to zrobiła… ?!
— Zaraz ci wszystko opowiem. Chodź do dziadka. A podejrzenia mam takie, że Okularnik chciał zamieniać po kawałku i trochę zdążył. Nie uspokoję się, dopóki dziadek na to nie spojrzy.
— Zacznij chociaż po drodze…!
Pierwsze piętro od parteru nie było zbyt odległe, a do pokoju dziadka nie prowadziły długie i kręte korytarze, ale nie istniał przymus pokonywania schodów w galopie. Można było wchodzić ślamazarnie, zatrzymując się na każdym stopniu, dzięki czemu w chwili otwierania drzwi Pawełek z grubsza wiedział wszystko. Pełen zachwytu i uznania dla pani Piekarskiej, zarażony z lekka niepokojem Janeczki, z triumfem ulokował torbę na dziadkowym biurku.
— Ha! — zakrzyknął gromko. — Dziadku, tu masz dopiero coś!
— To są znaczki od pani Piekarskiej — poinformowała zwięźle Janeczka.
Dziadek był zorientowany w sytuacji. O znaczkach pani Piekarskiej już słyszał, propozycję ewentualnej wymiany aprobował i czekał na jej klasery z wielkim zaciekawieniem. Nie spodziewał się specjalnych rarytasów, ale kołatała się w nim odrobina nadziei, że coś interesującego w tych zbiorach się znajdzie. Wyciągnął z torby pakę i odwinął gruby papier. Dzieci stały mu nad głową jak przymurowane.
Trzy klasery były mniej więcej jednakowo stare i podniszczone, czwarty różnił się od nich. Karty miał białe, nie zaś czarne i znaczki w nim umieszczone były na podlepkach. Nieomylnie dziadek sięgnął w pierwszej kolejności po ten właśnie, najbardziej wiekowy klaser. Otworzył go, spojrzał, na moment znieruchomiał, trwał tak przez chwilę, a potem, nie odrywając odeń oczu, gwałtownym ruchem chwycił lupę. Obejrzał się, włączył specjalną lampę. Janeczka i Pawełek ze zdumieniem stwierdzili, że mu się ręce trzęsą.
Milczenie trwało tak długo, że Pawełek nie wytrzymał.
— No? — powiedział z zachłanną niecierpliwością. Dziadek uniósł głowę i głęboko odetchnął.
— Dzieci… Boże drogi…
— Więc co? — spytała nieopisanie zemocjonowana Janeczka. — Więc jest tutaj to, czego tyle czasu szukałeś?
Dziadek przez chwilę wyglądał tak, jakby próbował rozerwać się na dwie części. Jedna z nich nie mogła rozstać się ze znaczkami, druga usiłowała zwrócić się do dzieci. Z szurnięciem odsunął fotel od biurka, podniósł się z niego i natychmiast usiadł z powrotem.
— Dzieci… To nie do wiary… Nie wiem, co jest dalej, ale tu, na tej pierwszej stronie… Wy sobie nie zdajecie sprawy, co to dla mnie znaczy… Dzieci, to są znaczki pana Franciszka…!
Dźwięk, który już ruszył z ust Pawełka, nie zdążył się przekształcić w potężny, triumfujący ryk, został bowiem w samym środku stłumiony przez Janeczkę.
— Cicho, bo babcia przyleci i zagoni dziadka spać! Milcz zupełnie! Dziadku, chyba się cieszysz?
— Cieszę…! Dzieci, ja płaczę ze szczęścia!
— Tylko bez hałasu! Rafałowi możemy powiedzieć, ale lepiej w ogrodzie, bo też wrzaśnie. Będziesz to oglądał?
Dziadek drżącymi rękami włożył do ust długopis i usiłował go zapalić. Stwierdził pomyłkę, wyrzucił długopis do kosza na śmieci, sięgnął po fajkę i zrzucił na podłogę pudełko z tytoniem. Pawełek nurknął pod biurko, Janeczka zajrzała do kosza i wyłowiła z niego zupełnie nowy długopis.
— Chyba ci powiem od razu to najgorsze — rzekła z troską. — Bo jest jedna taka okropna możliwość. Ale najpierw powiedz, kiedy będziesz to oglądał dokładnie.
Dziadek z wyraźnym wysiłkiem starał się nieco opanować. Ugniatanie tytoniu w fajce okazało się pomocne.
— Będę to oglądał natychmiast z największą dokładnością, jaka jest mi dostępna. Nie wierzę własnym oczom, nie pojmuję tego cudu, który tu się zdarzył, nie spocznę, póki się nie upewnię, że to nie pomyłka. Nie mówcie babci, ale wcale nie zamierzam iść spać. Do rana pozbędę się już wszelkich wątpliwości.
— Bardzo dobrze — pochwaliła Janeczka. — Wobec tego od razu ci powiem, że jest możliwe, że te znaczki zostały zamienione. To znaczy nie te, tylko niektóre inne.
— Co masz na myśli? — zaniepokoił się dziadek, kładąc rękę na stosie klaserów, jakby je chciał osłonić przed niebezpieczeństwem. — Jakie inne?
— Te są na podlepkach. Akurat ich nawet nie widziałam. W tamtych klaserach nie są na podlepkach, tylko włożone normalnie. I wcale nie jestem pewna, czy jeden taki nie zabrał trochę i nie włożył byle czego w zastępstwie. Zwróć na to uwagę.
— Zwrócę — obiecał dziadek. — Mogę cię zapewnić, że zwrócę. Ale cokolwiek by tu ktokolwiek zamienił, te pierwsze strony, które już widzę, wystarczą, żeby nic na świecie nie zmąciło mojego szczęścia. Jest to wprawdzie zaledwie odrobina, ale odrobina bezcenna!
Z udzielania dalszych wskazówek Janeczka zrezygnowała. Widać było, że dziadek całkowicie przestał słuchać i nic do niego nie dociera. Zaczął wyciągać różne materiały pomocnicze, obłożył się nimi, promieniał i wydawał się młodszy o dwadzieścia lat.
— Koniec przedstawienia — zawyrokował Pawełek. — Dziadek jest załatwiony na perłowo. Chodź, opowiem ci o panu Lewandowskim…
Pan Lewandowski o wygłupie syna pani Nachowskiej wiedział już od dawna. Znał go jeszcze jako chłopca. Z racji studiów, a potem zawodu, z chłopcami miał dużo do czynienia, sam przed niewielu laty też był chłopcem i sposoby popadania w rozmaite konflikty miał opanowane doskonale. Młody Nachowski z chłopięcego wieku już wyrósł, skończył szkołę i zaczął studiować archeologię, wypadł zatem z kręgu zainteresowań pana Dominika. Wiedzę o nim należało odświeżyć i uzupełnić. Stwierdziwszy, iż świeżo wydoroślały młodzieniec uczynił wszystko, co tylko mógł, żeby nadawać się na ofiarę szantażu, przy czym uczynił to całkowicie bezwiednie, pan Lewandowski zdecydował się wtajemniczyć w sprawę Pawełka. Należało przeciwdziałać.
— Więc, rozumiesz, to było tak — relacjonował Pawełek z głębokim niesmakiem. — Najpierw dali mu coś z tych świństw, jakiś haszysz czy inną zarazę, a potem go namówili, żeby w ich altance na działce zrobić magazyn. To jest właściwie prawie domek, bardzo porządny, z drzwiami, zamykany. I zaczęli tam pchać kradzione części samochodowe.
— Kto? — spytała Janeczka.
— Taka szajka. Co ty myślisz, że te samochody to okrada jedna osoba? To jest cała szajka, nawet dosyć porządnie zorganizowana. Niby kumple, znaczy, on się w ogóle wdał w złe towarzystwo, ale wcale o tym nie wiedział. Nie przyszło mu do głowy, bo głupi. Znaczy, właściwie nic nie myślał, bo go haszyszem ogłupili. W piwnicy też. I teraz piwnica pani Nachowskiej i ta jej altanka, to jest złodziejski magazyn, w ogóle nie mają do tego kluczy, ani ona, ani jej syn. Zaczęli ten cały interes, jak on był jeszcze nieletni, trochę to potrwało, pan Lewandowski coś tam wiedział o początkach, a teraz dopracował do końca. Potem on skończył osiemnaście lat, teraz ma dwadzieścia jeden, afera się rozdyma, a on nie wie co zrobić.
— A haszysz? — przerwała Janeczka.
— Co haszysz?
— Jest tym narkomanem, czy nie?
— Ja wcale nie wiem, czy to był akurat haszysz, żeby potem nie było gadania — zastrzegł się Pawełek. — Możliwe, że coś innego, bo jednak w końcu w to nie wpadł. Żadnych narkotyków nie używa, spróbował i przestał, możliwe, że pani Nachowska go przypilnowała, ale zdenerwowała się niemożliwie…
— A teraz się boi, że on jeszcze wpadnie — zgadła Janeczka.
— No więc właśnie. Czekaj. Zaraz do tego dojdę i zdaje się, że to jest właśnie gwóźdź programu. Dał się namówić jednemu, nazywało się, że kumplowi pomaga, a był już wtedy pełnoletni…
— Kto?
— Syn pani Nachowskiej. Kumpel nas nie obchodzi. Sprzedał kupę różnych części jednemu facetowi, który bał się, że to jest kradzione, więc się zabezpieczył. Przytomny gość. Zrobili spis tych części i głupi Nachowski dał swój dowód osobisty i tak dalej i jeszcze podpisał się, że to sprzedaje jako własne.
— Tak zidiociał?
— Nie, on naprawdę nie wiedział, że to kradzione, myślał, że legalne i tak temu kumplowi pomagał. Tymczasem właśnie kradzione i jest dowód czarno na białym, że Nachowski sprzedał kradzione. W dodatku już ma haka, bo raz go nakryli, jak jeszcze był nieletni, znaczy inni uciekli, a on jeden został jak głupi, zdaje się, że on jest w ogóle trochę niedojda, no więc jakiś tam drugi raz, to już byłaby prawie recydywa. W dodatku jego piwnica i jego altanka pełne są tego towaru i pani Nachowska nic nie może zrobić, bo nie ma kluczy.
— Włamać się — podsunęła bez namysłu Janeczka.
— Po pierwsze, sama nie potrafi, musiałaby wziąć człowieka, a każdy, kto ma oczy w głowie, zobaczy co tam leży.
Pół fabryki. Po drugie, co jej z włamania, przecież własną ręką tego ciężaru nie wyniesie, a nawet jakby wyniosła, to co z tym zrobi? Utopi w Wiśle? Już widzę, jak się złodzieje ucieszą i żaden słowa nie powie, co?
— No tak — przyznała Janeczka, marszcząc brwi — a na milicję lecieć nie może, bo doniesie na własnego syna. Nikt nie uwierzy, że on nie wiedział, co robi. Myślisz, że naprawdę nie wiedział?
— Pan Lewandowski mówi, że tak.
— Co tak? Tak, wiedział, czy tak, nie wiedział?
— Tak, nie wiedział. Pan Lewandowski doszedł do tego porządnie, ale musiał się nieźle wysilić. On jest w ogóle nerwowy.
— Pan Lewandowski?
— Nie, ten syn. Podatny na jakieś tam różne takie. Jak jest wszystko w porządku, to nawet przytomny facet, na studiach mu dobrze idzie, ale jak tylko coś nie tak, od razu się załamuje. Nerwicę ma albo co i pani Nachowska strasznie się o niego trzęsie. A prawnie to tak wygląda, że nie ma siły, uczestniczył w interesie i musi za to odpowiadać.
— No to przez cały czas powinien być załamany…
— A właśnie że nie, bo on nie ma pojęcia, co się dzieje i że się na niego czają. Coś mi się widzi, że to ten Barański z Bonifacego. Wcale nie syna się czepia, tylko pani Nachowskiej.
— I wie co robi — zaopiniowała Janeczka. — Siedzi w znaczkach, zgadł od razu, że z pani Nachowskiej będzie miał o wiele więcej korzyści i szantażuje ją tym synem. A ona od tego traci przytomność umysłu, rozumiem. Gdzie on jest?
— Kto?
— Ten syn.
— Na wykopkach.
— Na jakich wykopkach?
— On studiuje archeologię. I teraz akurat coś tam kopią w ramach praktyki, dopóki nie ma mrozów i ziemia miękka.
— No tak. A pani Nachowska tutaj szału dostaje. Wymyśliłeś już coś?
— Jeszcze nie. Pan Lewandowski mówi, żeby panią Nachowską zostawić w spokoju, bo na razie nic się z niej nie wydusi. Mówi, że ona się nawet słusznie boi, bo jakby co, to ten syn faktycznie leży. Wszystko jedno, więzienie czy narkotyki, same zeznania już mu wystarczą, żeby był załatwiony. To włamanie do części owszem, trzeba będzie odwalić, ale bez nich. Własnymi siłami.
— Pan Lewandowski tak uważa?
— Nie, ja. Pan Lewandowski jeszcze się łamie, ale na moje oko da się namówić. Jeszcze nie wiem, jak to zrobić. Janeczka miała pomysł prawie gotowy.
— Ja wiem. Włamać się ordynarnie i wszystko wywieźć od razu, żeby złodzieje myśleli, że włamał się złodziej. Można nawet trochę zniszczyć drzwi. Jaki to jest ciężar? Trzy osoby wystarczą?
— Do samego noszenia? Jak silne, to nawet dwie. Kto to ma być, te osoby?
— Pan Lewandowski, Rafał i ty.
— A ty staniesz na świecy?
— Na świecy stanie Chaber. W jeden dzień… Nie, to chyba trzeba w nocy. W jedną noc się załatwi.
— I co z tym zrobimy?
— Wywieziemy gdziekolwiek, zwalimy na kupę i ktoś zawiadomi milicję, że gdzieś tam leży strasznie dużo części samochodowych. I niech się sami interesują. Ci złodzieje mogą nawet do tego trafić, proszę bardzo, pod warunkiem, żeby milicja była pierwsza. Zobaczą, że gliny już są i cały interes im przepadł i niech się zastanawiają dlaczego i jakim sposobem. Może pomyślą, że rąbnął je jakiś kretyn.
— Każdy by pomyślał, że rąbnął kretyn — zgodził się Pawełek. — A pani Nachowska za jakiś czas pójdzie do piwnicy po byle co i zawiadomi ciecia, że ma zniszczone drzwi i wyłamany zamek. Administrację też może zawiadomić. Nikogo to nie obejdzie, powiedzą, że to należy do lokatora, kupi nowy zamek, ktoś jej naprawi drzwi i z głowy. Młody Nachowski wróci po wszystkim.
— Pani Nachowska powie, że klucz jej zginął dawno temu i będzie to święta prawda. O domku na działce może w ogóle nic nie mówić, bo to już rzeczywiście jest jej prywatna sprawa. Własną altankę można sobie nawet porąbać siekierą.
— Bardzo dobrze, znaczy mamy to załatwione…
— Nie, czekaj! — przerwała Janeczka, w nagłym, olśniewającym błysku natchnienia. — Czekaj, mam pomysł…! Zaraz. Po pierwsze, kiedy to zrobimy, trzeba ustalić…
— Tu nie ma co ustalać. Jak najprędzej, póki tego syna nie ma!
— Po drugie: czym przewieziemy? Przecież w rękach nie będziesz nosił? Pawełek zakłopotał się odrobinę.
— No fakt. Kompletnych karoserii nie kradli, więc do fiata wejdzie, ale nie wszystko naraz. Rafał by musiał parę razy obrócić…
— Wujek Andrzej ma dużego fiata i z bagażnikiem na dachu. Może mu pożyczy.
— Może. A jak nie… W ostateczności Rafał sam go sobie pożyczy, przecież to ma być w nocy…
— No dobrze, wobec tego po trzecie: gdzie zwalimy?
— Byle gdzie…
Janeczka nie była w stanie dłużej ukrywać swojego wspaniałego pomysłu.
— Otóż nie. Nie byle gdzie. Na Bonifacego sto trzydzieści!
— Ha…! — wrzasnął Pawełek, natychmiast doceniwszy urok propozycji.
— I delikatnie przełożymy przez ogrodzenie, żeby ta cała kupa leżała w środku. I postaramy się, żeby milicja przyjechała, zanim Barański się obudzi.
Pawełek zapłonął entuzjazmem.
— Pierwszorzędnie! To jest myśl! I nie doniesie na młodego Nachowskiego, bo musiałby się przyznać, że już dawno o tym wiedział…!
— Ukrywał przestępstwo i był szantażystą…
— Jasne! Więc na głowie stanie, żeby się wyłgać, zaprze się i powie, że pierwsze słyszy! Bomba!
— Kiedy to zrobimy?
— Zaraz. To znaczy, przedtem ja tylko muszę zobaczyć te jej drzwi, potem się pogada z Rafałem i z panem Lewandowskim…
— To może być równocześnie, ja pogadam, a ty pójdziesz do drzwi.
— Może być. Potem muszę popatrzeć na Bonifacego, gdzie tam będzie najlepsze miejsce. To się załatwi w jeden dzień, pojutrze w nocy możemy zaczynać! Narobimy się jak dzikie osły, ale nie szkodzi, ja uważam, że warto…

* * *

Dziadek przesiedział nad znaczkami prawie całą noc. Rano, kiedy wychodzili do szkoły, jeszcze tę noc odsypiał, ale kiedy wracali, już na nich czekał. Od razu zabrał ich na górę.
— Miałaś rację — powiedział do Janeczki. — Nie mogę oczywiście ręczyć za to, że ktoś tu coś zamieniał, ale wygląda to dziwnie. Ktoś zrobił bałagan. Szczęśliwy czuję się nadal, bo odnalazłem tu mnóstwo znaczków pana Franciszka…
— Skąd wiesz, że to pana Franciszka? — przerwała Janeczka z szalonym zainteresowaniem.
— Po pierwsze, znajduje się na nich malutki stempelek gwarancyjny, bardzo stary, który znam doskonale. Jeden z pierwszych, jakie w ogóle stosowano. A po drugie, te znaczki mają specyficzne uszkodzenie, z jednej strony litery Z jest jakby wygryziony trójkącik. Takich znaczków był tylko jeden arkusz, ponieważ był to ostatni arkusz, wydrukowany starą, zniszczoną matrycą. Następne były drukowane matrycą nową, a poprzednie nie miały tego wygryzienia.
Nie musieli sobie wzajemnie wyrywać lupy, dziadek bowiem miał ich kilka. Razem pochylili się nad biurkiem.
— Ponadto znalazłem zestawienia, z tej właśnie matrycy jeden czysty i jeden kasowany, tak właśnie, jak to kompletował pan Franciszek — mówił dalej dziadek. — Z innych matryc też. Zaledwie kilka takich par, ale znam je przecież, można powiedzieć, osobiście. Znaczki na podlepkach są w porządku, prawie wszystkie błędy, istne cudo! Za to znaczki z tamtych klaserów…
Janeczka uniosła głowę, odłożyła lupę i przeniosła się za plecy dziadka, który otworzył przed sobą pozostałe, nieco młodsze klasery. Pawełek po chwili stanął obok.
— Popatrzcie — powiedział dziadek. — Tu są czyste, cały zbiór błędów, odcieni i gatunków papieru… Źle mówię, właśnie nie cały. Pomiędzy egzemplarzami naszego pierwszego znaczka znajdują się rosyjskie, jak wiecie, one są bardzo podobne, bo nasz był wzorowany na rosyjskim. Bezwartościowe, w dodatku niektóre kasowane. Ni przypiął, ni przyłatał. Naszych brakuje. Dalej, proszę…
Odwrócił dwie kartki i zaczął pokazywać pęsetką.
— Tu jest seria z zaboru austriackiego z odwróconymi nadrukami…
— Gdzie ta seria? — oburzył się Pawełek. — Dwa znaczki, to seria?
— Kawałek serii — poprawił się dziadek. — Przyjrzyjcie się, jak to jest powkładane. Te dwa porządnie, z odstępem, a pozostałe krzywo, byle jak i te pozostałe, to jest cesarz, austriacka masówka. Teraz tutaj, proszę to samo… Tak to wygląda, jakby najpierw ktoś porządnie poukładał skompletowane serie, a potem ktoś inny zabrał z tego część i w pośpiechu wetknął w to miejsce cokolwiek podobnego. Mówiliście o zamianie, owszem, możliwe, że właśnie nastąpiła.
— No tak — powiedziała Janeczka, ze zmarszczonymi brwiami oglądając klaser. — Ale to był półgłówek. Zamieniał te serie kawałkami. Albo się strasznie śpieszył, albo nie znał się na tym kompletnie.
— Zgadza się, nie znał — przypomniał półgłosem Pawełek.
— Albo może robił to po ciemku i nie patrząc. A co jest dalej?
— Dalej wszystko w porządku — powiedział dziadek uspokajająco. — Przeważnie normalnie skompletowane serie. Ze zbiorów pana Franciszka pochodzi jeszcze seria z dużym orłem, z dziewiętnastego roku. Jestem tego pewien, bo nawet umieszczona jest tak, jak on to robił. Ten sam błąd druku, znaczek czysty i kasowany obok siebie. Niczego tu nie brakuje. W tym ostatnim klaserze są zagraniczne…
— To do skompletowania pana Franciszka ile ci jeszcze zostało? — przerwał z zaciekawieniem Pawełek.
— Mniej więcej dwie trzecie — odparł dziadek. — Ale już i ta jedna trzecia, do której dotarłem, zachwyca mnie bez granic. Dotychczas miałem jedną pięćdziesiątą. Ten cały klaser z kasowanymi stanowi po prostu skarb!
— Chociaż raz z tych głupich podlepek jest jakiś pożytek — stwierdziła Janeczka z lekką niechęcią. — Pewnie tylko dlatego nic tu nie zamienił. Nie mógł przecież w tym okropnym pośpiechu przylepiać innych.
— Pan Franciszek używał podlepek? — zdziwił się Pawełek z naganą.
Dziadek westchnął.
— Z początku tak. Na szczęście tylko do znaczków kasowanych, czyste trzymał w takich małych kopertkach. Na początku zbieractwa ludzie w ogóle robili ze znaczkami bardzo dziwne rzeczy, jeden włoski markiz na przykład dziurawił je i nawlekał na nitkę. A dziadek pana Franciszka przylepiał je na arkusz papieru. Całe szczęście, że też tylko kasowane. Przylepiania czystych zabroniła mu żona, która uważała je za coś w rodzaju pieniędzy, takich małych banknocików. Pan Franciszek opowiadał mi o tym…
Oderwało ich od łupu pani Piekarskiej dopiero bardzo energiczne wezwanie babci na obiad. Przypomnieli sobie o obowiązkach.
— No, to teraz gazu! — zarządził Pawełek. — Mamy na głowie wszystko razem. Zaczynamy od Rafała, już jest, słyszałam jak trzaskał drzwiami.
Rafał zatem w sprawę podwójnego włamania został wtajemniczony jako pierwszy. W kwestii kradzieży części samochodowych od dawna miał swoje, mocno ugruntowane zdanie. Wyraził zgodę bez chwili namysłu i uzupełnił pierwotny plan.
— Dwa samochody — rzekł stanowczo. — Naszym pojedzie mój kumpel, możecie być spokojni, że się przyłoży z pocałowaniem ręki. A ja pożyczę od Andrzeja. Nie będę się pętał po mieście przez całą noc z kradzionym chłamem, to trzeba załatwić za jednym zamachem. Sprawdź tylko przedtem porządnie, ile tego jest. Dlaczego mamy zwalać na Bonifacego?
Pawełek wyjaśnił, że na Bonifacego mieszka wróg, który w kradzieżach miał swój udział.
— A nie zgarnie tego? — zaniepokoił się Rafał. — Naprawdę uważacie, że to tak fajnie, podwozić mu to pod rękę?
— Za skarby się do tego nie przyzna — odparła Janeczka. — Wystraszy się w ogóle śmiertelnie. Zresztą, milicję zawiadomimy od razu, anonimowo. I mam nadzieję, że przyjadą zanim on się obudzi.
— I wyrwą go ze snu — dołożył mściwie Pawełek. — Może nawet zdążą mu się przyśnić w ostatniej chwili.
Rafałowi to przypuszczenie spodobało się najbardziej i obiecał jak najszybciej załatwić sprawę z kumplem i z wujkiem Andrzejem.
Pan Lewandowski wahał się całe dziesięć minut, po czym również zaaprobował pomysł, zażądawszy tylko przysięgi, iż jego udział zostanie ukryty na wieki. Od razu zjechali do piwnicy, gdzie Pawełek obejrzał wskazane mu drzwi. Były solidne, zamknięte na klucz i dodatkowo na kłódkę.
— Okienko — podsunęła obecna przy tej penetracji Janeczka. — Czy ta piwnica nie ma okienka?
— Nie wiem — zakłopotał się pan Lewandowski. — Tu nie wszystkie piwnice mają okienka. I od zewnątrz trudno się zorientować, co do czego należy.
Pawełek z niezadowoleniem pokręcił głową.
— Niedobrze. Ja muszę wiedzieć, ile tego tam jest. Co tu zrobić?
— Wywiercić dziurkę — zaproponowała Janeczka.
— Tam jest ciemno — zwrócił uwagę pan Lewandowski. — Światło zapala się w środku.
— Wywiercić dwie dziurki. Przez jedną świecić latarką, a przez drugą zaglądać!
Pawełek ucieszył się i spojrzał na siostrę z uznaniem.
— Niegłupie. Tylko tak! Skoczę do domu po wiertarkę…
— Ja mam wiertarkę — wyznał pan Lewandowski trochę niepewnie. — Taką małą, ręczną…
— Ręczna! Pierwszorzędnie! Nie trzeba do niczego podłączać i mniej warczy!
Pan Lewandowski dysponował także latarkami. Upragniony rezultat osiągnęli po półgodzinie. Widok na piwnicę pani Machowskiej nie otworzył się wprawdzie zbyt szeroko, ale udało się dostrzec, że coś tam istotnie leży. Dużo różnych rzeczy zwalone było na stos, a jedna z tych rzeczy nawet połyskiwała.
— Do dużego fiata wejdzie — zaopiniował Pawełek po długim wpatrywaniu się w ciemne wnętrze to jednym, to drugim okiem. — Co do zamków, nie ma znaczenia. Skobel od tej kłódki się wyrwie, trochę tylko śrubki odkręcić, a do zamka któryś wytrych musi pasować. A jak nie, to się wyłamie.
— Jak? — zainteresowała się rzeczowo Janeczka.
— Całkiem prosto. Wywierci się dziurki dookoła, o, tutaj, blisko siebie, trochę można podpiłować, a potem pchnąć dobrze i poleci. Zamek sobie zostanie, a drzwi się otworzą i po krzyku.
— Skąd wiesz takie rzeczy? — spytał pan Dominik z lekkim niepokojem.
— Ze szkoły — wyjaśnił uprzejmie Pawełek. — Robimy to na zajęciach technicznych. Jakby to było żelazne, też bym umiał. W ogóle mogę zacząć od razu, chociaż parę dziurek wywiercę, w mało widocznym miejscu…
— Nic nie zaczniesz i nic nie wywiercisz — pohamowała go Janeczka. — Musimy lecieć do Zbinia. Poza tym najważniejsze wiesz, a jeszcze nam została działka. Gdzie pani Nachowską ma działkę?
Tego pan Lewandowski, niestety nie wiedział. Jadąc do góry podskakującą windą, wszyscy troje zastanawiali się nad sposobem uzyskania informacji. Najprościej byłoby zapytać o to panią Nachowską, ale istniały duże obawy, że przestraszy się i nie powie. Ilość działek w rejonie miasta wykluczała szybkie odnalezienie właściwej metodą wywęszenia przez psa. Pozostały ewentualnie jakieś zarządy, dysponujące spisami posiadaczy, ale nikt nie wiedział gdzie ich szukać. Rozwikłanie problemu wziął na siebie pan Lewandowski.
— Zaraz zadzwonię do wszystkich absolutnie znajomych — oznajmił stanowczo. — Niemożliwe, żeby nikt z nich nie miał działki, albo przynajmniej nie znał kogoś, kto ma działkę. Sprawdzę w książce telefonicznej…
— Można także iść byle gdzie, na byle które działki i zapytać tam ludzi — podsunęła Janeczka. — Tych właścicieli. Oni wiedzą. Ale to nie teraz, bo już się ciemno robi.
— Jutro — zadecydował Pawełek. — Bez działki w ogóle nie ma co zaczynać, więc od jutra trudno, wszyscy latamy po działkach. Dzisiaj pan tylko dzwoni, a my do Zbinia…
Pan Lewandowski podporządkował się poleceniom. Skoro już zdecydował się wziąć udział w tym przedziwnym i nieco przerażającym przedsięwzięciu, musiał stanąć na wysokości zadania. Przyobiecał dołożenie starań, porządnie kryjąc ogarniającą go lekką panikę…

* * *

Zbinio na widok breloczków z Algierii zachował dumny spokój, aczkolwiek rumieniec na jego twarzy zdradzał wewnętrzne emocje. Były trzy i wszystkie cudownie piękne, jeden kabylski, srebrny i wysadzany turkusami, a dwa miedziane, osobliwego kształtu. Nie wiadomo na pewno, czy były to breloczki, ojciec pisał, że prawdopodobnie stanowią raczej fragmenty kolczyków, ale na breloczki nadawały się doskonale i miały nawet przyczepione kółka do kluczy, a treści listu pana Chabrowicza Zbinio, na szczęście nie znał.
Zachowanie spokoju przyszło mu stosunkowo łatwo, miał już bowiem za sobą najważniejsze osiągnięcie.
— No więc plan był taki, żeby te znaczki zamienić jednym kopem — oznajmił z pozorną obojętnością, układając na stole trzy wisiorki obok siebie. — Jakoś im to nie wyszło, więc namyślili się, żeby po kawałku. Raz trochę, drugi raz trochę i tak dalej, aż do skutku. Zaczęli…
— Więc jednak…! — wyrwało się Janeczce, a Pawełek aż syknął.
— Zacząć, zaczęli, owszem — potwierdził Zbinio i ulokował srebrny wisiorek w środku, a miedziane po bokach. — Jakiś tuman to robił, co się na znaczkach nie zna, tak twierdzi Czesio. Zamienił pierwszą partię, ale podobno nie najlepiej. Coś pochrzanił. Podobno ma z tym jakieś kłopoty. Podobno nie umie odlepić przylepek, czy przylepić odlepek, tak coś ględził, ja się na znaczkach nie znam, więc nie wiem, co to znaczy.
— Nie szkodzi — mruknął Pawełek — my wiemy.
— Drugą partię zamienił wczoraj, a następną odpracuje w niedzielę. Po południu, jeśli zależy wam na ścisłości.
Janeczka wyprostowała plecy i odsunęła się z krzesłem od stołu Zbinia. Ulga w jej duszy przybrała postać orkiestry dętej, grzmiącej triumfalną fanfarą. Wczoraj…! Wczoraj znaczki już były w rękach dziadka, w klaserach pani Piekarskiej mogą sobie grzebać do upojenia i zamieniać w nich co zechcą…! Co za szczęście, że się z tym zdążyło!
Pawełek wydał z siebie pufnięcie, pełne satysfakcji. Wymienił z siostrą spojrzenia i obydwoje pokiwali głowami.
— Dobra, i co dalej? Kto te zamienione znaczki dostał? Bo że nie dla samego siebie Czesio tę machloję robi, to my wiemy. Podejrzewamy, że dla takiego jednego, Barański się nazywa, ale musimy to wiedzieć na pewno.
— Na ten temat Czesio bąka niemożliwie głupio — skrzywił się Zbinio i ułożył breloczki w trójkąt. — Za Chiny średnio ludowe nie mogę tego zrozumieć! Najpierw wychodziło, że dla tego głupka, który sam zamieniał, co sensu żadnego nie ma, bo i nie zna się, i sam to załatwiał, i po jakiego diabła mu Czesio wobec tego. Potem okazało się, że Czesio mu dostarcza śmieć na wymianę. A on to nosi do jeszcze jakiegoś, Czesio go zna, owszem i chyba się go boi…
Oderwał na chwilę wzrok od trzech breloczków na stole i popatrzył na Pawełka.
— Będzie mętnie, ale sprzedaję, jak kupiłem — zastrzegł się. — Od wyciągania wniosków nie jestem, tylko wy. Ja mam tylko donosić, co się z Czesia wywlecze. Zgadza się?
— Zgadza — przyświadczył niecierpliwie Pawełek. — Mów to mętne.
— Ten, co zamieniał, Okularnik, o ile mnie pamięć nie myli, mecenas jest to jakiś, raz się Czesiowi wyrwało. Faktycznie adwokat, czy to była przenośnia?
— Owszem, adwokat.
— To trochę dziwny jak na adwokata — skrytykował Zbinio, układając breloczki według wielkości. — Ale ja się nie wtrącam. No więc już wam mówiłem. Okularnik zawarł znajomość z Czesiem na Saskiej Kępie, a potem okazało się, że tamtego jakiegoś Okularnik też zna i nie od Czesia o znaczkach wiedział, tylko od niego. A Czesio wiedział od Fajksata. Okularnik mu zakazał gębą kłapać i jakoś tak wyszło, że z tym od znaczków też się widział, a znajomości się wypiera…
— Kto z kim?
— Okularnik ze wszystkimi. Czesio go nie kocha nad życie. Znaczki kazał mu przynieś od tamtego… jak mówicie? Że się nazywa Barański? Może i Barański, gdzieś na Sadybie urzęduje. Jasnowidzący jest pewnie, bo sam z siebie wiedział, co to ma być, a miały być jakieś specjalne. Czesio, mówię, chyba się go trochę boi, ale jakieś interesy już z nim załatwiał. Uprzedzałem, że będzie mętnie, nic nie poradzę, więcej go naciskać nie mogę, bo się połapie i spłoszy.
— I tak dowiedziałeś się najważniejszych rzeczy — pochwalił Pawełek. — Ciekawe, swoją drogą, że ci się udało…
Nie odrywając spojrzenia od środka stołu, Zbinio gestem brody wskazał swego brata, siedzącego na parapecie okna.
— Przyczynił się — mruknął. — Skombinował towar z telewizji i już są umówieni, żeby tę makulaturę na plecach nosić. Przeze mnie się umawiali, więc sami rozumiecie…
Stefek siedział na parapecie okna, bo stamtąd miał najlepszy widok na Janeczkę. Rzecz jasna, nie patrzył na nią, nikt sienie gapi prosto w słońce, bo od tego można wzrok stracić. Przenosił oczy z oparcia krzesła na stół przed nią, z klepek podłogi z jednej strony na dywanik z drugiej, niekiedy spoglądał na ścianę za jej plecami, ale przez cały czas widział nie krzesło, klepki i dywanik, tylko jaśniejącą za stołem boginię. Siedział w bezruchu i właściwie nie robił nic, poza tym, że zdążył już oberwać połowę listków chińskiej róży, również stojącej na parapecie okiennym.
— Zostaw to — powiedziała surowo bogini — zniszczysz cały kwiatek.
Zbiniowi znów udało się oderwać na chwilę od zachwycającego widoku na stole. Rzucił okiem na brata.
— Ty kretynie! — wrzasnął. — Czekaj, zobaczysz, co matka powie…!
Stefek błyskawicznie zsunął się z parapetu o zgarnął porozrzucane dookoła listki.
— Suche były — zaczął niepewnie.
— Pozamiataj, to nikt nie zobaczy — poradził mu Pawełek. — Zaraz, ten Barański…
Urwał, bo nagle przyszło mu na myśl, że dobrze by było włączyć Stefka w sprawę zaplanowanych włamań. Przyda się na pewno, chociażby do latania po działkach. Zbinia włączać nie ma sensu, załatwi to zatem nie teraz, tylko później, w cztery oczy. Teraz najpilniejsza jest kwestia znaczków. Okazuje się, że Janeczka dobrze zgadła, przeszły w ręce Okularnika, a potem w ręce tego upiornego Barańskiego…
— Czy Czesio nie mógłby przynajmniej powiedzieć, jak on wygląda? — spytała z namysłem Janeczka. — Ten Barański. Spotyka się z nim, więc chyba wie?
— A wy nie wiecie? — zdziwił się Zbinio.
— Nie mamy do niego fartu — mruknął z niejakim rozgoryczeniem Pawełek.
Zbinio prawie się ucieszył. Dotychczasowe informacje opłacały tamten koński breloczek, otrzymany honorowo. Trzy nowe, leżące na stole, wymagały dalszych zabiegów, a już zdążył się do nich przyzwyczaić i nie wyrzeknie się ich za skarby świata! Tajemniczy Barański stwarzał możliwości.
— Musimy wiedzieć te rzeczy, bo części znaczków brakuje i wychodzi, że zabrał je ten parszywiec Okularnik — powiedziała Janeczka. — Musimy wiedzieć na pewno, czy są u Barańskiego. Już odnieśliśmy kawałek wielkiego sukcesu, bo odnaleźliśmy trochę tych znaczków, przez które nasz dziadek w ogóle nie poszedł spać i popłakał się ze szczęścia i chcemy odnieść cały sukces.
— Te breloczki… — zaczął Zbinio, kładąc rękę na trzech wisiorkach.
— Te breloczki będą twoje, jak się dowiesz wszystkiego o Barańskim — przerwała Janeczka — i jakie Czesio ma zamiary. I w ogóle wszystko o Czesiu. Na razie możesz je zabrać jako wypożyczone.
Zbinio był zdecydowany w razie potrzeby wywlec z Czesia nawet wnętrzności. Przygarnął breloczki ze środka stołu ku sobie.
— Dobra, umowa stoi…
— A ty go zwyczajnie pilnuj — zwrócił się Pawełek do Stefka. — Co zobaczysz, to nasze. A jak mu się co nie uda, to jeszcze lepiej. Gdzie on jest na przykład w tej chwili?
Stefek nie zhańbił się niewiedzą. Zbity kłąb zielska wepchnął do kieszeni, bo oddalenie się po szczotkę i śmietniczkę przekraczało jego siły.
— W domu — oznajmił z satysfakcją. — Siedzi i wycina znaczki, bo mu pozwoliłem zabrać całą torbę tej pani, co to czyta. I trzeba jej oddać, więc jest pilne. Nie poszedł tam, gdzie miał iść, bo go przedtem trochę wytrzymałem, nogami w nerwach przebierał, aż w końcu machnął ręką i przełożył na jutro. Zły był, że mu się zrobiło za późno, ale trudno, przepadło. Jutro znów się go uczepię. Zaniósł torbę do domu, byłem przy tym i zaczął latać po mieszkaniu za nożyczkami. Na dziś jest z głowy.
— Bardzo dobrze — pochwaliła Janeczka. Stefek w ataku szczęścia nie zdążył niczego stłuc, równocześnie bowiem Pawełek szurnął krzesłem.
— Możesz nas odprowadzić — przyzwolił rozkazującym tonem, podnosząc się z miejsca. — Obgadamy rozmaite detale…
Obgadywane po drodze detale wprawiły Stefka w istną euforię. Włamania do jakichś pomieszczeń, obojętnie jakich, dokonywane w szlachetnym celu i w towarzystwie nadziemskiej istoty, to było szczęście, przekraczające ludzką miarę.
— Dobra, koniec gadania, idę na to — rzekł twardo. — Kiedy?
— Trzeba natychmiast, ale rzecz w tym, że nie wiemy, gdzie ta działka, żeby ją szlag trafił — odparł gniewnie Pawełek. — Spróbuj i ty popytać kogo popadnie, jak z tymi działkami jest. Z tym, że Czesio ma pierwszeństwo.
— Dobra, rozumiem. Moja ciotka ma działkę.
— Co?
— Moja ciotka, mówię ma działkę… Janeczka aż się zatrzymała.
— W takim razie pójdziesz do tej ciotki jeszcze dziś. Żadnych telefonów, osobiście, niech ci porządnie wytłumaczy. Niech narysuje te zarządy! I potem do nas zadzwonisz…
W piętnaście sekund później Stefka nie było już widać… Późnym wieczorem z dwóch stron nadeszły wiadomości o klęsce. Pan Lewandowski dotarł do osoby, posiadającej działkę na Żoliborzu, Stefek zaś zjadł kolację u ciotki. Obaj donieśli, że owszem, istnieją zarządy, dla każdego skupiska działek oddzielnie i te zarządy bywają dostępne zazwyczaj w niedzielę koło południa, przez jedną, albo dwie godziny. Są to jedyne placówki, mogące udzielić informacji, przy czym żadna z nich nie posiada telefonu.
— No to będziemy tej działki szukali przez cały rok — zdenerwowała się Janeczka. — Dwie godziny, a tego jest zatrzęsienie i wszystko na końcach miasta! Do niczego. Załatw przynajmniej piwnicę, bo dziury zaczynają mnie niepokoić, a ja spróbuję rano sama pójść na te działki. Możliwe, że trzeba się poważnie zastanowić…

* * *

— Jedna robota z głowy! — oznajmił z triumfem Pawełek nazajutrz w samo południe. — Dziury niepotrzebne, wszystko otwarte. Byliśmy w środku.
— Nie mów! — wykrzyknęła Janeczka z ożywieniem. — Poważnie? Opowiedz wszystko natychmiast!
— Wytrychy jak złoto, otworzyły i kłódkę, i drzwi, panu Lewandowskiemu mowę odjęło. Chaber pilnował, raz tylko przyleciał i powiedział, że ktoś idzie, więc wleźliśmy do piwnicy pana Lewandowskiego i udawaliśmy, że coś robimy. Niepotrzebnie, bo ten ktoś poszedł w drugą stronę. Potem już był spokój. Światło w środku świeci i faktycznie melina to jest taka, że oko bieleje. Reflektory, koła, pompy, szczęki hamulcowe, żeby sklep był tak zaopatrzony…! Najwięcej tych rzeczy z wierzchu, reflektorów i wycieraczek, ale bebechy też są. Dobrze zgadłem, że do fiata się zmieści, ale z bagażnikiem. Nie ruszaliśmy niczego, na wszelki wypadek, żeby złodzieje się nie połapali, że tam ktoś był.
— Zamknąłeś z powrotem porządnie?
— A jak? Te wytrychy działają w obie strony. W rezultacie słusznie nie chciałaś, żeby od razu wiercić. Na działkach co?
— Na działkach beznadziejnie. Byłam przy Odyńca i akurat zastałam kawałek zarządu. Wszystko się zgadza.
— Co się zgadza?
— To co mówili obaj, pan Lewandowski i Stefek. Zarządy w niedzielę i tak dalej. Tym sposobem możemy tak szukać jeszcze przez dziesięć lat.
Pawełek zakłopotał się i zdenerwował.
— Rany, nie mamy tyle czasu! Co zrobimy! Janeczka wydawała się dziwnie mało zmartwiona. Usiadła po turecku na swoim tapczanie i wsparła plecy o ścianę.
— Wymyśliłam coś — oznajmiła. — Myślałam i myślałam, bo nie możemy tego zostawić odłogiem. I uważam, że nie ma innego wyjścia. Trzeba zapytać panią Nachowską.
— Iiiiii…
— Nie iii, nie iii, wiem co mówię! Nie tylko zapytać. Trzeba jej o tym w ogóle powiedzieć.
— O czym?! — krzyknął Pawełek niemal ze zgrozą.
— O tej całej robocie, o włamaniach i tak dalej. Pawełek opadł z impetem na fotel i zagapił się na siostrę.
— Kota masz, czy co? — spytał, zgorszony.
— Sam masz kota. Najpierw słuchaj, a potem się zastanów. Nie my jej o tym powinniśmy powiedzieć, tylko pan Lewandowski. My o tym nic nie wiemy, a pan Lewandowski zna młodego Nachowskiego i już dawno miał z nim do czynienia. Powinien jej powiedzieć, że wie o tych złodziejskich machinacjach, wie, że ten jej syn jest niewinny i znalazł sposób, żeby to ukrócić. Nie musi dokładnie opowiadać, w jaki sposób, powie, że to jego sprawa, a ona się może szczegółami nie interesować. Pozbędzie się po cichu kradzionych rzeczy i do widzenia, przecież złodzieje nie polecą ogłaszać, że coś tam było i nie ma. Usunie się porządnie wszelkie ślady. O szantażu pan Lewandowski nie powie ani słowa, o nas też, będzie to niby załatwiał od siebie, żeby pomóc jej synowi, bo go zna. I tak dalej. Co do piwnicy, to już umie się tam dostać, tylko nie wie, gdzie działka, więc niech ona mu powie, to i tam załatwi.
W połowie przemówienia Janeczki Pawełek przestał się krzywić, a pod koniec zaczął kiwać głową.
— No, owszem — przyznał Pawełek. — Może to i niezłe. Tylko czekaj… Trzeba by jednak urwać kłódkę.
— Bo co?
— Bo złodzieje muszą myśleć, że zrobił to złodziej. Inaczej padnie na panią Nachowską, posądzają, że zabrała im ten towar i sama sprzedała. O wyrywanie kłódki, ja uważam, że jej posądzać nie będą.
— No więc dobrze, wyrwij tę kłódkę. To nawet dobry pomysł. Pani Nachowską narobi szumu, że ktoś jej wyrwał kłódkę… Albo nie! Pan Lewandowski narobi szumu, poszedł i zobaczył, że u sąsiada jest urwana kłódka, poleci do ciecia…
Pawełek zaczął się zapalać do projektu.
— Może nawet udawać, że nie wie, czyja to piwnica! A potem się założy nowe zamki. I cała heca odbędzie się zanim jej syn wróci, z hukiem trzeba, im więcej zamieszania, tym lepiej! Potem mogą sobie na niego donosić, ile im się podoba, śladu żadnego nie będzie, a pan Lewandowski zaświadczy, że urwaną kłódkę widział na własne oczy. Już ja się postaram, żeby ją dokładnie zobaczył!
Janeczka rozplatała skrzyżowane nogi i zerwała się z tapczanu.
— To już! Dzwonimy do pana Lewandowskiego! I od razu do niego jedziemy, może się dzisiaj załatwi!
Pawełek również zerwał się z fotela i natychmiast opadł nań z powrotem.
— Dzisiaj chała. Pana Lewandowskiego nie ma, wróci dopiero wieczorem. Zadzwonimy i umówimy się na jutro. Dzisiejszy dzień zmarnowany, nic na to nie poradzę.
Ze zmarnowanym dniem Janeczka nie mogła się pogodzić. Milczała przez chwilę, stojąc obok tapczanu i porządkując myśli.
— Okularnik — powiedziała wreszcie. — Fajksat. Barański. Pani Piekarska…
— I co te wszystkie osoby? — spytał niecierpliwie Pawełek, nie mogąc się doczekać dalszego ciągu.
— Nic. Do załatwienia. Panią Piekarską trzeba zawiadomić… Jeszcze jej nie mówiłam, że znaczki zostały zamienione, powinna o tym wiedzieć. Zaraz, ostatnio zamieniał przedwczoraj…
— Musiała tam być niezła polka, jak im pokazał, co przyniósł — zauważył Pawełek z uciechą. — Co pani Piekarska do swoich klaserów włożyła?
— Masówkę absolutną. Mogą coś podejrzewać.
— I uważasz, że co?
Janeczka opanowała zdenerwowanie i usiadła na krześle przy biurku.
— I któryś z nich może się do niej przyczepić. Zaskoczy ją. Czekaj, muszę się zastanowić, co oni myśleli… I co zrobili, jak się okazało, że zamiast pierwszej Polski Okularnik przyniósł dęby rogalińskie. Ty też możesz pomyśleć.
Pawełek nie miał wielkiej ochoty myśleć, co złoczyńcy myśleli. Od razu przyszło mu do głowy tylko jedno.
— Na wszelki wypadek, ja uważam, że powinna tam donieść czwarty klaser — oznajmił stanowczo. — Niech im się chociaż ilość zgadza. Dzwonimy…?
Telefon pani Piekarskiej był zajęty. W oczekiwaniu na możliwość połączenia zadzwonili do Stefka, przyjęli raport o dotychczasowych poczynaniach Czesia i zawiadomili go, że działki może zostawić w spokoju. Następnie Pawełek zadzwonił do pana Lewandowskiego i poprosił jego matkę o przekazanie informacji, że zadzwoni wieczorem w szalenie ważnej sprawie. Telefon pani Piekarskiej ciągle był zajęty. Do holu wyjrzała pani Krystyna.
— Czy mogłabym się jeden raz posłużyć telefonem? — spytała żałośnie. — Krótko będzie.
— Dobra, posłuż się — przyzwolił Pawełek. — Nasze i tak zajęte.
— Wymyśliłam, że Okularnik postanowi porozumieć się z panią Piekarską — rzekła Janeczka w zadumie. — Tylko ona jedna ma pojęcie o znaczkach.
— I ona je dziedziczy.
— No właśnie. Może do niej przyjść niby to w sprawach spadkowych. Trzeba ją natychmiast uprzedzić!
— Zaraz, matka się teraz posługuje…
Ciche brzęknięcie wskazało, że pani Krystyna u siebie odłożyła słuchawkę. Zanim Pawełek zdążył wyciągnąć rękę, telefon zadzwonił.
— Boże drogi, dzwonię do was i dzwonię, już chyba od dwóch godzin, a u was ciągle zajęte! — wykrzyknęła rozpaczliwie pani Piekarska. — Co za szczęście, że wreszcie się dodzwoniłam!
— Pani Piekarska! — wrzasnął szeptem Pawełek i Janeczka w pierwszym momencie spróbowała wyrwać mu słuchawkę, zreflektowała się jednak natychmiast.
— Nic nie mów! Idę do drugiego telefonu!
— Chwileczkę — powiedział Pawełek. — My właśnie dzwonimy do pani i ciągle jest zajęte. Niech pani zaczeka, moja siostra poleciała do drugiego telefonu, bo my mamy dwa aparaty. Niech ona weźmie słuchawkę, żeby nie trzeba było ciągle wszystkiego powtarzać.
— Już jestem — powiedziała Janeczka. — Jak to dobrze, że pani dzwoni!
— Jestem szalenie zdenerwowana — zakomunikowała pani Piekarska. — To rzeczywiście jest cała afera, okropne. Zadzwonił do mnie jakiś pan Fiksat…
— Fajksat — poprawił Pawełek.
— Nie przeszkadzaj! — syknęła Janeczka w drugą słuchawkę.
— Tak, rzeczywiście, Fajksat — przyznała pani Piekarska. — Koniecznie chciał ze mną nawiązać kontakt w sprawie znaczków pana Spayera, to znaczy teraz już pani Spayerowej. Powiedziałam, że ich wcale nie mam i przecież powiedziałam prawdę?
— No oczywiście, że ich pani nie ma — przyświadczyła Janeczka. — Sama je od pani wyniosłam.
— I co? — spytał Pawełek.
— Chyba udawałam przed nim starą wariatkę — wyznała żałośnie pani Piekarska. — Powiedział, że jeszcze zadzwoni. Ale to nie koniec, bo był u mnie także adwokat…
— Który? — przerwała Janeczka. — Okularnik?
— Tak, ten młodszy, w okularach.
— I węszył po kątach? — zgadł Pawełek.
— Skąd wiecie? — zdziwiła się pani Piekarska. — No więc właśnie, takie złe wrażenie to na mnie zrobiło. Czy wasz dziadek…
— Dziadek dostał szału ze szczęścia i właśnie robi specyfikację — odpowiedziała od razu Janeczka. — Osobiście do pani przyjedzie, jak skończy. Tak powiedział. Właśnie mieliśmy panią o tym zawiadomić.
— To znaczy, że tam coś było? — ucieszyła się pani Piekarska. 
— Ho, ho! — wykrzyknął Pawełek, ale pani Piekarska nie pozwoliła mu rozwinąć tematu.
— Nie, to nie teraz, opowiecie mi o tym, jak przyjdziecie. Chciałam się z wami umówić, ale nie na dziś, bo dziś będzie to zebranie spadkobierców, wszyscy mamy jechać do mieszkania mojej kuzynki…
— Jak to, przecież to miało być jutro, w niedzielę? — wyrwało się Janeczce.
— Miało być, ale przełożono na dziś. Nie wiem, czy przypadkiem nie w związku ze znaczkami. Jestem zaniepokojona.
— Niepotrzebnie — powiedziała stanowczo Janeczka. — To oni powinni być zaniepokojeni, a nie pani.
— Nie powinni być, tylko są — skorygował z satysfakcją Pawełek.
— Dlaczego? — przestraszyła się pani Piekarska. — Oni coś wiedzą?
— Coś im nie gra — wyjaśniła Janeczka z wielkim zadowoleniem. — W tej sprawie też właśnie dzwonimy. Mówiłam pani, że się czają na te znaczki. Zabrała im to pani sprzed nosa, ale trochę zdążyli ukraść.
— Jak to…?
— No właśnie. Dziadek to pani pokaże. Potem ukradli następną część i zobaczyli, że coś jest nie tak. Pewnie się dziwią…
— Więc jednak rzeczywiście chcieli zamienić! — wykrzyknęła pani Piekarska ze zdumieniem. — Wiecie, że ja w to prawie nie wierzyłam! Co za szczęście, że zdążyłam zabrać!
— Ale na wszelki wypadek niech pani tam doniesie czwarty klaser — poradził Pawełek. — I niech go pani podrzuci po cichu.
— Oczywiście, że to zrobię! Co za historia… Słuchajcie, koniecznie musimy się umówić na jutro!
— Tylko nie rano — przypomniał pośpiesznie Pawełek. — Rano mamy pana Lewandowskiego.
— Po południu — zadecydowała Janeczka — o piątej.
Przedtem musimy załatwić szalenie ważne sprawy i też ma to związek ze znaczkami. Może być?
— Doskonale, będę czekała o piątej…
— A na tym zebraniu spadkobierców niech pani nic nie mówi — przerwał ostrzegawczo Pawełek. — Nic kompletnie. Może się pani martwić na przykład albo denerwować, ale w milczeniu.
— Dlaczego? — zaniepokoiła się pani Piekarska. — Czy coś
jeszcze się stało?
— Nic się nie stało, ale ten Okularnik to jest w ogóle podejrzany element — zakomunikowała Janeczka z naciskiem.
— On się styka z takim jednym, który właśnie najbardziej czatował na te znaczki. Byłoby dobrze, gdyby pani wydusiła z niego jakieś tajemnice, ale nie wiem, czy możemy tego od pani wymagać. Jeszcze go nie znamy.
— A ten adwokat zna…?
— Pewnie że zna, skoro ma z nim spółkę.
— W takim razie spróbuję mu zadawać podstępne pytania
— zdecydowała się pani Piekarska bojowo, chociaż z lekkim przestrachem. — Ja w ogóle muszę się dowiedzieć, skąd on się wziął, on mi się wcale nie podoba… No dobrze, podrzucę klaser, będę milczeć, zadawać pytania, martwić się… Dobrze mówię?
— Pierwszorzędnie! — pochwalił Pawełek.
— A jutro spotkamy się o piątej…
Pawełek odłożył słuchawkę i poczekał, aż siostra pojawiła się w holu.
— Coś takiego! — mruknął z podziwem. — Ale zgadłaś…! Cały ostrzał na panią Piekarską!
— Mam nadzieję, że nigdy w życiu nie zrobiła nic takiego, co by się nadawało do szantażu — powiedziała zimno Janeczka. — Z jednej strony Okularnik z Barańskim, a drugiej pan Fajksat, a w samym środku siedzi Czesio. Niech ten Stefek przy wiąże się do niego liną okrętową!
— Zadzwonię do niego jeszcze raz. Co robimy? Skoczymy do Barańskiego?
Janeczka zastanowiła się.
— Nie. Do Barańskiego po działce. Żeby znaleźć dobre miejsce, musisz dokładnie wiedzieć, ile tego jest. A teraz odrobimy lekcje, żeby nic nie zostało na jutro, bo zdaje się, że jutro będziemy mieli skomplikowany dzień…

* * *

Pan Lewandowski dał się przekonać, zanim jeszcze Janeczka skończyła agitację. Na myśl, że będzie się włamywał do różnych pomieszczeń z wiedzą i zgodą właściciela, doznał ulgi zgoła niebotycznej. W pełni czuł się na siłach nakłonić panią Nachowską do takiego właśnie rozwiązania sprawy.
— Oczywiście muszę to zrobić sam, bez świadków — potwierdził. — Pani Nachowską mnie zna i wie, co robię. Trzeba wybrać odpowiednią chwilę.
— Tu nie ma co wybierać — powiedział Pawełek z wielką stanowczością. — Najlepiej od razu. Mało czasu. Janeczka przyświadczyła, kiwając głową.
— Żadnego z tych szantażystów u niej nie ma, więc można teraz.
— Skąd wiecie, że ich nie ma?
— Wszyscy są w klubie filatelistycznym, specjalnie sprawdziliśmy przed chwilą. Jak pani Nachowską da się namówić, zdążymy obejrzeć ten domek na działce, póki widno. Trzeba się pośpieszyć.
Pan Lewandowski też wiedział, że sprawa musi zostać zakończona przed powrotem młodego Nachowskiego i nie tylko zakończona, ale też rozgłoszona z hukiem. Nie zastanawiał się dłużej.
— Idę. Poczekacie tu na mnie?
— No pewnie! — wykrzyknął żarliwie Pawełek.
— A jakby któryś z nich przyszedł, niech pan udaje, że chciał pan od pani Nachowskiej coś pożyczyć — podsunęła Janeczka. — Klucz do konserw. Albo książkę o hodowli roślin…
Pan Lewandowski wyszedł. 230
— Żeby ta pani Nachowską była w domu! — westchnął Pawełek. — Nie wiem, kiedy ten jej syn wraca i ciągle się boję, że jutro.
— Codziennie tak się boisz?
— Codziennie. I ciągle jestem zdenerwowany. Janeczka nadstawiła ucha.
— Winda nie jedzie, pan Dominik nie wraca, więc pani Nachowską chyba jest…
Pan Lewandowski wrócił po godzinie, rozpromieniony.
— Mieliście świetny pomysł! — zawołał z zachwytem już od drzwi. — Pani Maria odżyła! Mam adres działki!
Zażądali szczegółowej relacji i pan Lewandowski opowiedział wszystko porządnie i po kolei. W pierwszej chwili pani Nachowską w ogóle nie chciała z nim rozmawiać i wypierała się wszystkiego, ale pan Dominik umiał na to zaradzić. Nie żądał od niej żadnych informacji, tylko sam wyjawił, co wie. Było tego tak dużo, że pani Nachowską zrezygnowała z utrzymywania tajemnicy, najpierw się rozpłakała, potem uzupełniła wiedzę pana Lewandowskiego, a potem z coraz większą uwagą zaczęła wysłuchiwać propozycji. Pan Dominik powtórzył je trzykrotnie, główny nacisk kładąc na zachowanie absolutnego sekretu i podkreślając nieobecność jej syna. Do pani Nachowskiej wreszcie dotarło, rozkwitła nadzieja, ożywiła się, zaaprobowała wszystko i nawet zaczęła mieć twórcze pomysły. Postanowiła udawać, że jest chora, wezwać lekarza i przez trzy dni nie opuszczać domu, a gości przyjmować w nocnej koszuli i szlafroku. Nawet specjalnie zaprosić tych gości, żeby wszyscy widzieli jej chorobę i w razie czego mogli świadczyć. Mało brakowało, a zdecydowałaby się iść do szpitala. O zakup nowych zamków poprosiła pana Lewandowskiego i już zaczęła wpychać mu pieniądze, ale nie wziął, bo nie wie, ile te zamki kosztują.
— Zamków nie wolno kupować wcześniej! — ostrzegł Pawełek. — Dopiero po włamaniu. Na wszelki wypadek, żeby nikomu nic głupiego do głowy nie przyszło.
— I gdzie ta działka? — spytała niecierpliwie Janeczka.
— Na Żwirki i Wigury. Blisko dojazdu na lotnisko. Działka numer 248, w samym rogu. Dowiedziałem się, że podobno jest tam zaraz obok stara, nie używana furtka, do której ci złodzieje też mają klucz. Nie noszą tych rzeczy przez bramę i cały teren, tylko przechodzą właśnie tą furtką, o czym nikt nie wie. I działkę pani Nachowskiej mają pod nosem.
— To i z tą furtką trzeba coś zrobić — zatroskał się Pawełek. — Też jej użyjemy, a potem, czy ja wiem…
— Zamek na nic, jeżeli ty potrafisz otworzyć wytrychem, to i oni też — zauważyła Janeczka. — A tę furtkę powinno się im odebrać na zawsze.
Pawełek spojrzał na nią, spojrzał w okno i w zamyśleniu oblizał łyżeczkę po konfiturach.
— Nikt jej nie używa? — upewnił się.
— Nikt. Wszyscy przechodzą przez furtkę w głównej bramie. I klucz wejściowy pani Nachowska ma, ściśle biorąc, miała, teraz ja go mam, dała mi. Także klucz od furteczki na jej działkę.
Pan Lewandowski sięgnął do kieszeni i zaprezentował dwa klucze, jeden mniejszy, a drugi większy. Pawełek machnął łyżeczką.
— Mięta. Już wiem co zrobię. Żadna siła potem tej furtki nie otworzy.
— Co zrobisz? — zainteresowali się równocześnie Janeczka i pan Lewandowski.
— A cristal cement od czego? — odparł z wyższością Pawełek. — Wpuszczę trochę, poczekam dla pewności pół godziny i po krzyku. Nie ma wytrycha na cristal cement. Mogą się powiesić.
— Bardzo dobrze — pochwaliła Janeczka. — Wobec tego jedziemy tam zaraz! Pogoda jest do niczego, więc nie będzie tam tłumu ludzi. Lepiej, żeby nikt na nas nie zwrócił uwagi…
Pogoda była istotnie pochmurna i wietrzna. Przenikliwe, wilgotne zimno zniechęcało do pobytu na świeżym powietrzu, a wiatr przeszkadzał w paleniu ognia. Działki były prawie wyludnione. Na wszelki wypadek jednakże poszli oddzielnie, różnymi alejkami, nie znali się i nie stanowili jednego towarzystwa. Poinformowany o potrzebie konspiracji Chaber przemykał się skrajem alejki w sposób, jak zwykle, niezauważalny.
Działka pani Nachowskiej była ostatnia, w samym rogu od strony ulicy. Od jezdni odgradzał ją gęsty żywopłot, pas zielska i bardzo szeroki, zupełnie płytki rów. Duża, murowana altanka miała otwarty przedsioneczek i dopiero dalej zamknięte drzwi.
Janeczka przyłożyła twarz do szyby w okienku.
— Nic nie widzę — stwierdziła z niezadowoleniem. — Firanka zasłania, ale chyba tam coś leży. Spróbuj tego wytrycha.
Pan Lewandowski niepewnie obejrzał drzwi.
— Obawiam się, że trzeba będzie trochę je zniszczyć…
— To potem — rzekł Pawełek i zabrzęczał wyciąganym z torby żelastwem. — Na wszelki wypadek zabrałem wszystkie. Odsuńcie się.
Pan Lewandowski przyglądał się przez chwilę jego manipulacjom. Stan posiadania Pawełka nieco go gnębił.
— Przepraszam cię bardzo, czy mógłbym zapytać, skąd masz te klucze i wytrychy? — spytał delikatnie. — I do czego ci służą?
— Do czego służą, wszyscy widzą — odparł bez oporu Pawełek, przymierzając wybrane narzędzie. — Nie, za duży… A mam to od nieskończoności. Kupiłem od jednego kumpla, którego ojciec jest ślusarzem, już dawno temu.
— Musieliśmy wtedy otworzyć drzwi na naszym własnym strychu — uzupełniła z lekkim roztargnieniem Janeczka, wpatrzona w ręce brata. — Chaber, pilnuj…! Nikt ich nie umiał otworzyć przez cale wieki i nam się też nie udało. W końcu otworzyła je milicja.
— Ale wytrychy mi zostały, bo temu ojcu były niepotrzebne. I przydają się od czasu do czasu… No, jest!
— O, twarz piekielna…! — wyrwało się panu Lewandowskiemu, kiedy drzwi do altanki stanęły otworem. Pół domku zapełnione było częściami samochodowymi, jeszcze gorszymi niż w piwnicy. O ścianę oparty był nawet duży zderzak, obok niego błotnik, całe drzwiczki i dwa kompletne tłumiki.
— Furgonetka — zaopiniował Pawełek. — Chyba, że ten fiat będzie miał dwa bagażniki. Albo wózek z tyłu…
— Trzeba będzie obrócić dwa razy — rzekł z troską pan Lewandowski.
— Idź do tej furtki — poleciła Janeczka — i zorientuj się, jak tam jest. Bo najlepiej będzie zepsuć ją od razu.
— Co do tych zamków — rzekł z zadumie Pawełek, spenetrowawszy otoczenie — to trzeba kupić byle jakie i najtańsze. Porządne kupi się i założy dopiero potem.
— Po czym? — zainteresował się nieco podejrzliwie pan Lewandowski.
— Jak te już zniszczą i wyłamią. Niech ja pierzem porosnę, jeśli ich nie rozwalą w pierwszej chwili. Nic im z tego nie przyjdzie, ale zrobią to ze złości i przez zemstę.
— Myślisz, że następne już zostawią w spokoju?
— Zostawią, bo będą zajęci. Albo milicja ich złapie, albo poniosą straty i zajmą się odremontowaniem interesu. Kiedy ten syn pani Nachowskiej wraca?
Pan Lewandowski westchnął.
— Za tydzień. Obawiam się, że zostało niewiele czasu…
— Dobrze, że nie jutro. Więc ja już wiem, jak zrobimy. Tu się podjedzie, przez ten rów, to będzie akurat najbliżej furtki…
Janeczka i pan Lewandowski w skupieniu słuchali poglądów Pawełka na przebieg akcji. Obydwoje ocenili je jako bardzo rozsądne i pogodzili się z myślą, że ten niepokojący transport potrwa całą noc. Pan Lewandowski już czuł, jak cierpnie na nim skóra na myśl o milicji.
— Ilu tragarzy przewidujesz? — spytał z rezygnacją. Pawełek policzył.
— My obaj, Rafał, kumpel Rafała i Stefek. Razem pięć. Ona zostanie z Chabrem. Nie wiem, co prawda, jak się zmieścimy, ale na dwa razy to jakoś pójdzie…
— Jutro?
— Jak się zdąży, to jutro. A najpóźniej pojutrze.
— Wracamy — zarządziła Janeczka. — Wszystko wiemy, a teraz spóźnimy się do pani Piekarskiej…
— Do pani Piekarskiej pojedziesz sama — zadecydował Pawełek po rozstaniu się z niespokojnym i zdeterminowanym panem Lewandowskim. — Ja się teraz muszę poważnie rozejrzeć na Bonifacego. Z hałasem walić nie będziemy, trzeba znaleźć miejsce, gdzie się podrzuci delikatnie. I zabieram psa.
Janeczka bez namysłu wyraziła zgodę. Tego syna pani Nachowskiej należało się wreszcie pozbyć, żeby do końca wyjaśnić wszystkie tajemnice. Pani Nachowska, normalna, przytomna i wolna od obaw, była do tego niezbędna.
— No to już! — powiedziała energicznie. — Ja tam, a ty tu. Chaber, jedziesz z Pawełkiem!

* * *

Na Bonifacego wszystko wyglądało tak samo jak poprzednim razem. Jedyną różnicę stanowiła ilość oświetlonych okien, teraz było ich trzy, co brało się zapewne stąd, że zapadła już ciemność. Na jezdni przed domem stał samochód Okularnika.
Pawełek przyjrzał się uważnie ogrodzeniu z żelaznymi prętami. Od razu wymyślił, że kradzione rzeczy składać się będzie z brzegu, w samym rogu, jak najdalej od budynku. Nie można ich, oczywiście, przerzucać, bo narobią hałasu, ktoś musi być w środku, ktoś drugi poda mu górą… Właściwie w środku powinny być dwie osoby, odbiorą towar i ostrożnie ułożą na trawie i krzaczkach. Przykucnął nawet i próbował dojrzeć te krzaczki, bo zapomniał, co tam rośnie. Zdawało mu się, że zielsko, zielsko byłoby najlepsze, stłumi stuki i brzęki. Drogę już znał, obmyślił ją wcześniej…
Przykucniętego dopadł go Chaber. Coś tam się zapewne działo przed domem… Na myśl, że może Barański wychodzi, Pawełek poderwał się jak podrzucony sprężyną. Skoczył za psem. Zdążył jeszcze pomyśleć, że znów robi to samo, popełnia identyczne kretyństwo, znów się znajduje za narożnikiem, zamiast po drugiej stronie ulicy, naprzeciwko drzwi…
Myśl zwiędła w zarodku, bo z domu nikt nie wychodził. Przeciwnie, przybywał nowy gość. Ze stojącej przed furtką taksówki wysiadał Czesio.
We wnętrzu Pawełka pojawiło się nagle coś, co z działalnością umysłu miało związek tylko pozorny. Całym jestestwem poczuł, aczkolwiek wydawało mu się, że pomyślał, iż temu już odpuścić nie może. U Barańskiego jest Okularnik, teraz przyjechał Czesio, wręcz zlot gwiaździsty złoczyńców! Musi, po prostu musi zobaczyć, co oni tam będą robić, może mają znaczki, a gdyby udało się ich podsłuchać…! Okazja poznania ich zamiarów wprost wymarzona…
Rozsądku i rozwagi starczyło mu tylko na myśl, że pies powinien tu zostać, bo ogrodzenie z murkiem jest dla niego za wysokie. Do skakania trzeba by podstawić mu plecy, co może skomplikować i opóźnić ewentualną ucieczkę. A nie wiadomo przecież, co będzie…
— Chaber, tu! Pilnuj! — szepnął rozkazująco i w dwie sekundy później przełaził już przez ozdobne sztachetki. Przemknięcie pod drutem nie liczyło się wcale, działkę sąsiada przebył trzema skokami. W głębi domu zaszczekał jazgotliwie mały piesek, ale Pawełek nawet nie zdążył zwrócić na to uwagi, już był przy następnej siatce. Dach starej szopy lekko zatrzeszczał.
Dwa okna były uchylone, za jednym panowała ciemność, w drugim paliło się światło, przebijające przez lekkie zasłony. Pawełek wspiął się na podmurówkę i natychmiast spadł z powrotem na ziemię, bo blaszany parapet wyślizgnął mu się z palców. Zdążył tylko przez mgnienie oka dostrzec, że w pokoju znajdują się jakieś osoby, niewyraźnie majaczące za półprzeźroczystą tkaniną. Zauważył też, że zasłona jest zaciągnięta niedbale, w narożniku zostawia wąską, trójkątną szparę. Żeby chociaż sięgnąć oczami do tej szpary…!
Przypomniał sobie widoki pod siatką, te szopki, budy i jakieś rupiecie, przez które przełaził. Skoczył znów do narożnika, niecierpliwie obmacał i obejrzał ten śmietnik, blask odległych latarni dawał nieco światła. Trafił na stare taczki i ucieszył się. Taczki nie miały wprawdzie kółka, ale to nie przeszkadzało, Pawełek jeździć nimi nie zamierzał. Z zapałem przewlókł je pod ścianę domu, orząc trawnik i jakieś grządki, ustawił pod oknem do góry nogami i wlazł na nie. Prawie wystarczyło. Wspinając się na palce, mógł zajrzeć przez szparę.
Omal ponownie nie zleciał, bo pierwszą osobą, jaką ujrzał, był pan Fajksat. Tego się nie spodziewał, mignęło mu nawet w głowie, że może pan Fajksat prowadzi podwójne życie, raz jest Fajksatem, a raz Barańskim, ale szybko z tej myśli zrezygnował. Dostrzegł nową postać, która nie była ani panem Fajksatem, ani Czesiem, ani Okularnikiem. Ściśle biorąc, nie była także nową postacią, znał ją doskonale. Ropuch! Gruby, okropny, doskonale zapamiętany. Więc to jest Barański…!
Odkrycie tak go zajęło, że przez chwilę nie widział nic innego i niczego nie słyszał. Zmobilizował się i opanował emocję. Stwierdził, że Okularnik siedzi, a pozostali stoją, wszyscy zwróceni do Czesia, który prezentuje postawę pełną skruchy i zakłopotania. Następnie ujrzał doskonale widoczny w szparze kawałek stolika przy samym oknie, na stoliku zaś znaczki, leżące plecami do góry. Na wszystkich znajdowały się maleńkie pieczątki ekspertów. Równocześnie uświadomił sobie, że z rozlegających się w pokoju dźwięków słyszy tylko niewyraźne mamrotanie. Stare okno składa się z dwóch skrzydeł, zewnętrzne otwiera się na zewnątrz i jest uchylone bardziej, wewnętrzne zaś przymknięte…
Znaczki na stoliku zaintrygowały go. Stempelki ekspertów rozpoznał od jednego rzutu oka, znał je doskonale, u dziadka również widywał coś podobnego, nie miał jednak pojęcia, co to mogły być za znaczki. Kształt i wielkość pasowały, ale to za mało. Prawie przeoczył coś, co leżało obok, na małej tace, ledwo zawadził o to wzrokiem. Nagle go tknęło, przyjrzał się uważniej…
Zagapiony w stolik nie zauważył, że pan Fajksat popatrzył nagle w okno. Przeniósł na niego oczy dopiero, kiedy dostrzegł ruch. Pan Fajksat przeszedł gdzieś dalej, do niewidocznej części pokoju, a za nim pośpieszył Barański i Czesio. Na swoim miejscu pozostał tylko Okularnik. Niewyraźne dźwięki umilkły, a po chwili nagle zaczęło grać radio. Pawełek wywnioskował z tego, że teraz będą sobie zwierzać najważniejsze tajemnice i muzyka ma ich zagłuszyć, utrudniając ewentualny podsłuch. Pomyślał, że może odczyta jakieś słowa z ruchu ust, jedyne usta jednakże, jakie widział, należały do Okularnika i pozostawały zamknięte. Po chwili pan Fajksat i Barański znów pojawili się w polu widzenia, ale stali tyłem do okna. Nawet gdyby rzeczywiście umiał czytać z ruchu ust, nic by mu z tego nie przyszło, na wszelki wypadek jednak patrzył ze straszliwym natężeniem.
Cichych, skradających się za plecami kroków nie słyszał wcale. Słyszał je za to doskonale warujący za ogrodzeniem Chaber, widział też ciemną sylwetkę, która umknęła uwadze jego pana. Psim instynktem odgadł, co będzie, ale informacji o tym udzielić nie miał sposobu…
Szmer za plecami dobiegł Pawełka zbyt późno. Usłyszał go i równocześnie coś spadło mu na głowę, i owinęło go szczelnie. Zdławiło okrzyk i spętało wierzgające nogi. Ściągnęło z taczek. Próbował się wyrwać, ale wokół siebie czuł jakby obręcz. Coś, w co został błyskawicznie owinięty, było grube, szorstkie, nie miało końca ani krawędzi, gniotło i dusiło. Poczuł, że jest niesiony, niezbyt delikatnie, głową zwisa w dół, a jakaś twarda rzecz ugniata mu żołądek. Ogłuszony i unieruchomiony, nie zapomniał jednak o obecności psa.
— Chaber, do Janeczki!!! — wrzasnął rozpaczliwie.
Stłumione opakowaniem i zdławione ugniataniem wrzaśniecie zabrzmiało z wnętrza włochatej tkaniny jak głuchy gulgot. Pawełek nie był pewien, czy pies je usłyszał, tajemniczy wróg natomiast rozgniewał się najwidoczniej. Tobołem gwałtownie potrząśnięto, coś walnęło Pawełka w głowę, zobaczył jakby liczne gwiazdy i świat przestał istnieć.
Chaber należał do istot, które w chwilach dramatycznych nie zdradzają swojej obecności niepotrzebnie. Jego panu zagroziło jakieś niebezpieczeństwo. Zaatakowałby przeciwnika, gdyby miał do niego jakikolwiek dostęp, ale znajdował się za ogrodzeniem, zbyt wysokim, żeby je można było przeskoczyć. Nie rzucał się na nie i nie szczekał, z jego gardła wydobył się tylko głuchy, wściekły, chociaż bardzo cichy warkot i w mroku błysnęły ostre, białe zęby. Przez sekundę pies stał jak skamieniały, potem zaś ruszył. Odbił się, aż drobny żwirek trysnął mu spod łap i niczym rudy pocisk pomknął wprost w kierunku górnego Mokotowa.
Pawełek ocknął się po dość krótkim czasie. Głowa go trochę bolała. Przez chwilę nie wiedział, co to znaczy i skąd się bierze ten ból, ale pamięć wróciła mu szybko. Był niesiony i rąbnięty, nie jest już niesiony, leży nieruchomo na czymś wygodnym i miękkim. Nie jest także omotany żadną pętającą substancją, oddychać może swobodnie i nic nie zasłania mu twarzy. Nie zrywał się jednak i nie czynił żadnych gwałtownych gestów, tylko delikatnie uchylił powieki.
Równocześnie zdał sobie sprawę, że słyszy jakieś głosy. W następnym ułamku sekundy pojął, że te głosy rozumie i powstrzymał dalsze otwieranie oczu. Umysł na razie jeszcze miał zastopowany, ale dusza mówiła mu, że znajduje się w jaskini wroga, należy zatem najpierw zorientować się, o co tu chodzi, a dopiero potem spróbować jakichś działań.
Głosy były ciche i przytłumione, prawie szeptane, ale rozlegały mu się tuż nad uchem i nie miał żadnego problemu z rozróżnieniem słów.
— … gdyby nie to, że istnieje drobny kłopot — mówił jeden, spokojny i lodowato zimny. — Mianowicie ja go znam. To jest wnuk starego Chabrowicza.
Drugi głos był jakby chropowaty, zdenerwowany i ponury.
— Cholera — warknął. — Jest pan pewien?
— Całkowicie. A te znaczki wyłożył pan na tacy…
— Myśli pan, że mógł się połapać…? Widział w ogóle…?
— Nie wiem. Ale może o nich powiedzieć. Poza tym, widział mnie…
Zdenerwowany głos pochrząkał chwilę.
— No tak. Chabrowiczowi to wystarczy. Dawno na mnie poluje…
— I właśnie zyska świetną broń — zasyczał zimny głos kąśliwie.
— Nic nie zyska! — rozzłościł się szeptem zdenerwowany.
— Przeciwnie, straci wnuka! Jeszcze ten gnój jest nieprzytomny, szkoda, że nie zdechł od razu…
— Żadnych ryzykownych posunięć! — ostrzegł lodowaty.
— Chodźmy do nich…
Szmer oddalających się po dywanie kroków był cichy, ale wyraźny. Lekko stuknęły zamykane drzwi.
Unieruchomiony dotychczas umysł Pawełka wystartował z szaloną gwałtownością. Zrozumiał wszystko. Miejsce ostrzeżeń zajęła w jego duszy straszliwa mieszanina najrozmaitszych i nieco sprzecznych ze sobą uczuć, wśród których lęk znajdował się na ostatnim, bardzo dalekim miejscu. Olbrzymiej wagi odkrycia, których właśnie dokonał, nie pozwalały się tak od razu sprecyzować i porządnie poukładać, ale z pewnością wymagały energicznej akcji.
Uszy twierdziły stanowczo, że w pokoju nie ma już nikogo. Pawełek odetchnął głębiej i otworzył oczy. Ujrzał obce pomieszczenie, oświetlone małą, stojącą lampką, umeblowane, ale pozbawione ludzkiej obecności. Spróbował się poruszyć, sprawdzić czy ręce i nogi działają i nagle okazało się to niemożliwe. W pierwszej chwili przeraził się śmiertelnie, bo mignęła mu myśl, że uderzenie w głowę spowodowało paraliż, natychmiast jednak uspokoił się, pojął bowiem, że jest po prostu związany. Związany jakoś idiotycznie, cały, od kostek u nóg aż do ramion okręcony czymś, z rękami przyciśniętymi do boków. Ponadto jest przymocowany do kanapy, na której leży. Dość luźno, ale jednak…
Nie zdążył zastanowić się nad sytuacją, bo nagle dotarło do niego, że znów słyszy głosy, a w dodatku te głosy dobiegają jakby zza jego głowy. Głową poruszać mógł. Nie miał na to zbytniej ochoty, bo ciągle jeszcze go bolała, spróbował jednak ostrożnie ją odwrócić. Stwierdził, że za nim znajduje się ściana, a w niej okno, ściana gadać chyba nie potrafi, więc zapewne głosy odzywają się za oknem. Posłuchał uważniej i doszedł do wniosku, że nie. To nie za oknem, to gdzieś bliżej…
Kanapa, właściwie leżanka, stała w samym rogu pokoju. Pod oknem znajdował się grzejnik. Rura tego grzejnika przechodziła przez ścianę do sąsiedniego pomieszczenia i musiała zapewne być wymieniana, albo remontowana w jakikolwiek inny sposób, bo mur wokół niej został odkuty i pozostała dziura. Zwyczajna, porządna dziura na wylot, dostatecznie duża, żeby można było nawet przełożyć przez nią rękę.
Dostrzegłszy dziurę, Pawełek zrozumiał wszystko. Rozmawiali w pokoju obok, normalnie, głośno, bez szeptania i gdyby zdołał przyłożyć do dziury ucho, usłyszałby każde słowo. Musi zatem przyłożyć ucho, żeby nie wiem co…
Trwało to całe dwie minuty. Owo coś, mocujące go do leżanki niezbyt ściśle, dało się jeszcze bardziej rozluźnić i spocony z wysiłku Pawełek przesunął się ku górze, aż do końca wezgłowia. Ciemieniem dotykał ściany. Przekręcił się jeszcze trochę na bok i osiągnął cel. Miał dziurę dokładnie przy uchu. Wstrzymał oddech…
Wszystkie te głosy znał, jeżeli nie szeptały, mógł je doskonale rozróżnić. Czesio, pan Fajksat i Okularnik, ostatni głos, ten chropawy i nieprzyjemny musiał należeć do Barańskiego. I to on tutaj przedtem mamrotał, z panem Fajksatem chyba, bo tylko ten jeden odzywa się chłodno i spokojnie, pozostali są zdenerwowani…
— … nie waliłem! — mówił głos Czesia. — Rzucał się jak epileptyk i sam się walnął! O futrynę…
— Zdecydujmy się, dopóki jest nieprzytomny — zażądał głos Okularnika. — Bo jak oprzytomnieje…
— Zatka się gębę — przerwał szorstko głos Barańskiego.
— Bez przesady, panowie — powiedział pan Fajksat.
— Bez przesady, bez przesady! — rozłościł się głos Barańskiego. — Ja mam poważnego kupca, jedyna okazja, zapłaci i wyjedzie! Przez tego głupiego gówniarza mam ponieść taką stratę…? Nie zgadzam się, trzasnąć, zakopać i nie ma sprawy!
— Co za nonsens — powiedział pan Fajksat. — Ustaliliśmy już chyba, że utrata pamięci lepsza? Wstrząs insulinowy…
— Ma pan insulinę? — spytał głos Okularnika.
— Mam — odparł głos Barańskiego. — Może być. Zdechnie od tego…
Głos pana Fajksata znów zaprotestował.
— Liczę raczej na trwały debilizm. Kwestia ilości. Ktoś go znajdzie na tych działkach, odwiezie do szpitala…
— Trzeba zasugerować narkotyki — podsunął głos Okularnika. — Szczeniaki się kłują, jakaś pomyłka…
Pawełek przestał ograniczać się do samego słuchania, zaczął myśleć. Nie było słodko, zamierzali mu zrobić coś złego. Odkrył potężne tajemnice, te tajemnice za wszelką cenę chcą ukryć, chcą go ogłupić, ma stracić pamięć, słowa jednego na ich temat nie powie. Pomysł nawet niezły, ale nie będzie przecież czekał bez protestu na realizację! Okno tu jest, gdyby zdołał się uwolnić z tego kretyńskiego opakowania…
W sąsiednim pomieszczeniu zapanowała nagle jakaś konsternacja.
— O, do diabła! — powiedział ze złością głos Barańskiego. — Nie mam strzykawki!
— Jak to? — zdenerwował się głos Okularnika. — Ani jednej?
— Ani jednej, niech to szlag trafi. Zapomniałem kupić… Jazda, leć! Masz tu forsę, kup od razu z dziesięć, tych jednorazowych…
Skierowane to było niewątpliwie do Czesia. Pawełek odzyskał ducha, zanosiło się na zwłokę, zyskiwał odrobinę czasu. Doznał przypływu sił tak fizycznych jak umysłowych i przypomniał sobie, że w kieszeni ma scyzoryk. Palcami poruszać może, gdyby udało mu się dosięgnąć tego scyzoryka… Jedno malutkie, świetne ostrze wyskakuje przez przyciśnięcie guziczka…
Trzasnęły jakieś drzwi. Czesio prawdopodobnie poleciał do tej apteki…

* * *

Janeczka wróciła od pani Piekarskiej pełna emocji i jadowitej satysfakcji. Pawełka jeszcze nie było, czekała na niego niecierpliwie, chcąc podzielić się z nim sensacjami i usłyszeć, co ustalił w kwestii składowania złodziejskich łupów. Powinien pojawić się już lada chwila…
Zajrzała do dziadka, ale dziadka i babci nie było. Wracając na dół, natknęła się na Rafała.
— Nie zostało wam coś z obiadu? — spytał Rafał trochę żałośnie. — Wszyscy gdzieś poszli, nie mogę znaleźć żarcia, pojęcia nie mam, gdzie schowali, bo w lodówce nie widzę, a głodny jestem jak piorun. Pomyślałem, że może u was coś jest…
— Jest zupa, kluski i mięso z sosem — odparła Janeczka. — Stoi gotowe do podgrzania, bo matka jeszcze nie jadła. I szarlotka. Nie zeżryj wszystkiego.
— Zachowam umiar — zapewnił Rafał i zapalił gaz pod garnkiem z zupą. — Trzeba to mieszać?
— Zupy nie. Tylko kluski. Podgrzej razem z sosem i mięsem. No dobrze, mogę pomieszać, jak będziesz jadł…
Pożarłszy zupę, Rafał odzyskał sprawność umysłu i zainteresował się bieżącymi sprawami. Janeczka poinformowała go, że Pawełek bada teren. Rafał dogadał się już z kumplem i załatwił z wujkiem Andrzejem kwestię wypożyczenia samochodu, tak że właściwie wszystko było przygotowane do akcji.
Zaczęli właśnie rozważać możliwość wykorzystania jutrzejszej nocy, kiedy za drzwiami wejściowymi rozległ się jakiś rumor. Coś szczęknęło klamką i drapnęło w drzwi. Usłyszeli krótkie, alarmujące szczeknięcie.
— Coś się stało! — krzyknęła Janeczka i rzuciła się do holu. Rafał poderwał się od stołu. On też znał Chabra i wiedział, jak się normalnie zachowuje. Takiego szczeknięcia jeszcze nie słyszał…
Pies wpadł do wnętrza zziajany i ubłocony. Zakręcił się w miejscu, pisnął rozpaczliwie i ruszył z powrotem, oglądając się na Janeczkę. Napięcie, zdenerwowanie i pośpiech biły z niego jak światło z latarni. Znów szczeknął ostro, nagląco, wypadł z domu i znów się obejrzał. Kręcił się i przysiadał na tylnych łapach, podrywając się do biegu i ponaglając.
Janeczka prawie straciła zimną krew.
— Coś z Pawełkiem…! O Boże drogi…! Prędzej! Czekaj, buty…! Rafał…!
Rafał podjął decyzję błyskawicznie.
— Mam tu samochód! Czekaj, niech się ubiorę… Niech ten pies przestanie, już, zaraz…!
Wybiegli z domu, Rafał z kurtką w ręku, Janeczka, mimo szaleńczego zdenerwowania, zdołała zebrać myśli.
— Na Sadybę! Bonifacego sto trzydzieści! Pawełek tam jest, dalej Chaber pokaże!
Pojazd, posiadany do spółki z przyjacielem, stał na ulicy. Rafał przyjechał nim niedawno, silnik był jeszcze ciepły, zapalił od razu. Chaber na przednim fotelu, z łapami opartymi o tablicę rozdzielczą, popiskiwał nagląco. Janeczka z tyłu zacisnęła zęby. Coś okropnego musiało się stać z Pawełkiem, to nie było zwyczajne wysłanie po nią psa, to było jakieś nieszczęście. Chyba Pawełek jeszcze żyje, bo inaczej Chaber by wył…
Ulicę Bonifacego osiągnęli w rekordowym tempie. Rafał odrobinę zwolnił, patrząc na numery domów.
— Dalej! — krzyknęła Janeczka. — Ja znam to miejsce! Dalej!
— Jesteś pewna, że on tam jest… ?
— Chaber mówi, że tak. Gdybyś źle jechał, on by szczekał. To musi być tam! Nie zatrzymuj się przed domem, skręć! Niech nas nie widzą!
Przejechali obok budynku numer 130 i skręcili w prawo. Rafał zatrzymał przy sąsiedniej posesji. Chaber wystrzelił z wnętrza i w jednej chwili był pod ogrodzeniem z ozdobnych sztachetek.
Janeczka nie musiała się zastanawiać i niczego odgadywać. Pies tak wyraźnie informował, że Pawełek znajduje się w środku i grozi mu jakieś niebezpieczeństwo, że na żadne wątpliwości nie było miejsca. Nie wahała się ani jednej sekundy.
— Tędy przelazł — orzekła z niezachwianą pewnością. — My też musimy. Schyl się, pies przeskoczy po plecach.
Rafał nie wahał się również, spełnił rozkaz. Możliwe, że zastanowiłby się nad tym co robi i poszukał innych sposobów działania niż przełażenie w ciemności przez cudze parkany i cudze ogrody, gdyby nie głęboka wiara w psa. Chaber każe iść tędy, a zatem nie ma miejsca na żadne dyskusje…
Śladami Pawełka przemknęli przez dwie posesje, przeleźli przez siatkę i szopy. Znaleźli się pod oknem willi. Chaber zaniechał nerwowego popiskiwania, nie wydawał już z siebie żadnego głosu, ale całym zachowaniem zawiadamiał, że za tym właśnie oknem znajduje się Pawełek w śmiertelnym niebezpieczeństwie. Janeczka i Rafał zatrzymali się, nieco zdyszani galopadą po ogródkach.
— Co teraz? — spytał szeptem Rafał. — Co to w ogóle jest, kto tu mieszka?
— Barański — odparła zdenerwowana Janeczka. — Nie wiem jak wygląda. To złoczyńca.
— Co robimy?
— Nie wiem. Trzeba się zastanowić. Chyba musimy tam wejść, ale lepiej nie przez drzwi…
Rafał spróbował okna, za którym świeciło słabe, stłumione zasłoną światło.
— Zamknięte. I w ogóle ktoś tam jest… A poza tym oszalałaś, nie będziemy się przecież wdzierać przez okno!
— Dlaczego? Gdyby tylko jakieś było otwarte…
— Boja w świetle prawa jestem pełnoletni! — zirytował się Rafał. — Wy sobie możecie pozwalać na różne głupoty, ale ja
nie!
— To ja wejdę, a ty mi tylko pomożesz. Poszukajmy dookoła…
Uchylone okno znaleźli dalej. Za nim panowała ciemność. Używając tych samych taczek, które posłużyły za stopień Pawełkowi, Rafał spróbował otworzyć je szerzej. Otwierało się na zewnątrz, zamocowane było na sztyft i ząbki. Solidne szarpnięcie mogło rozwiązać sprawę, ale solidne szarpnięcie prawdopodobnie załatwiłoby także szybę. Musieli unikać hałasu.
— Żebym miał jakąś żelazną wajchę… — wyszeptał Rafał. — Dałoby się podważyć… Zepsuje się, ale nie szkodzi…
— Mam latarkę — odszepnęła Janeczka. — Poszukam czegoś, a ty próbuj…

* * *

Palcami przywiązanej do boku ręki Pawełek zdołał w końcu dosięgnąć scyzoryka w kieszeni spodni. Macając delikatnie, sprawdził jego pozycję. Nie miał najmniejszej ochoty wbić w siebie wyskakującego ostrza, małe, bo małe, ale jednak… Pozycja była właściwa, macał dalej, usiłując przesunąć przymocowaną rękę, wykrzywiając cały spętany korpus i sapiąc z wysiłku. Domacał się guziczka i przycisnął.
Ostrze miało zaledwie jeden centymetr długości, ale wystarczyło najzupełniej, żeby przedziurawić kieszeń. Dokonało tego tak łatwo, jakby spodnie Pawełka były z papieru. Teraz trzeba było tylko dotknąć nim owych pętających taśm…
Ból głowy jakby trochę zelżał, ale pochylenie jej w przód wywoływało go na nowo i wzmagało. Pawełek dotychczas nie obejrzał się dokładnie, spróbował dopiero teraz, w miarę możliwości samymi oczami, bez poruszania głową. Owiązywało go coś, co wyglądało na paski jakiejś tkaniny, do sznurków nie było podobne, miało różną grubość i różne kolory. Odgadł po chwili. Krawaty! Owiązywały go krawaty, a między nimi trafiło się coś jeszcze, paski od piżam, chyba, albo od szlafroków. Takim rzeczom jego scyzoryk da radę bez najmniejszego problemu, pytanie tylko, jak są pozawiązywane, wszystkie razem, czy każdy oddzielnie…
W pokoju obok odbywała się dyskusja, na którą nie zwracał już uwagi. Przez dziurę dobiegały go nie zawsze wyraźne słowa, z których wynikało, że Okularnik żąda szczegółowych informacji na temat wstrząsu insulinowego, a Barański, lekceważąc wstrząs, awanturuje się o znaczki. Pan Fajksat wtrącał coś o kserokopii. Jakiś fragment umysłu Pawełka rejestrował to wszystko i lokował w pamięci, reszta zajęta była uwalnianiem ciała z więzów. Kieszeń diabli wzięli nieodwracalnie, jeszcze milimetr, jeszcze drugi… Trzymać ten scyzoryk mocno palcami…
Maleńkie, dwustronne ostrze dotknęło jedwabnej tkaniny i w tym samym momencie Pawełek usłyszał brzęczyk u furtki. Wracał Czesio ze strzykawkami…!

* * *

Znaleźć w cudzym ogrodzie i w ciemnościach odpowiednią żelazną wajchę nie było rzeczą łatwą, ale Janeczka coś wypatrzyła. Wśród licznych rupieci leżały połamane zardzewiałe kawałki nie wiadomo czego, nie była nawet pewna, czy to istotnie żelazne, ale wygrzebała je i doniosła pod okno. Rafał sapał, usiłując bezszelestnie zniszczyć urządzenie zamykające. Gniewnym szeptem mamrotał coś o szmelcu, kolejno odrzucając przyniesione przedmioty. Jeden się nadał, coś nagle zgrzytnęło i prztyknęło…
— Idzie…! — syknął z ożywieniem.
— Cicho! — zgromiła go Janeczka.
Kręcący się obok nich Chaber nagle znieruchomiał, a potem warknął cichutko, ostrzegawczo i groźnie. Czujna na jego wskazówki Janeczka zareagowała natychmiast.
— Złaź! — wysyczała dziko. — Ktoś idzie! Rafała zmiotło z taczek. Pies poprowadził na drugą stronę domu, tam gdzie było wejście od ulicy. Przemknęli za nim, Chaber zastopował na rogu budynku, wystawił wroga i obejrzał się na Janeczkę.
— Już prawie poszło! — wyszeptał Rafał. — Co jest… ?
— Patrz…! — odszepnęła Janeczka.
Najbliższa latarnia nie świeciła wcale, blask padał tylko od tych bardziej odległych, reszta oświetlenia pochodziła od okien okolicznych domów i lamp nad niektórymi wejściami. W świetle takiej jednej lampy z daleka ujrzeli zbliżającego się przeciwnika. Wielkimi krokami, podbiegając niekiedy, nadchodził Czesio.
Janeczce zaszczekały zęby. Dusza mówiła jej, że jest źle, a będzie jeszcze gorzej. Zagrożony jakimś okropnym niebezpieczeństwem Pawełek jest w środku i z pewnością nie sam, a teraz ilość przeciwników się zwiększa. Czesio leci, śpieszy się, nie bez powodu…
— To Czesio, ten podlec… — wyszeptała gorączkowo. — O Boże, nie wiem, co zrobić!
— Już prawie otworzyłem — wymamrotał nerwowo Rafał. — Raz pocisnąć i będzie…
Czesio dopadł furtki i przycisnął brzęczyk…

* * *

Stefek polecenie przywarcia do Czesia potraktował poważnie. Przez trzy czwarte dnia przychodziło mu to z łatwością, znaczki z telewizji bowiem podziałały lepiej niż wszelkie kajdany i więzy. Stefek pomagał Czesiowi wycinać, z wielkim zapałem opóźniając robotę. Możliwości miał mnóstwo, mógł wydziwiać nad każdym znaczkiem, mógł je gubić i mieszać koperty, mógł chować nożyczki… Czesio znosił to jakoś, zajęty wyszukiwaniem w tej olbrzymiej kupie masówki jakichś bardziej atrakcyjnych nominałów.
O szóstej nagle poderwało go z miejsca.
— O rany boskie, niech ja skonam, spóźniłem się! Zostaw to! Muszę lecieć, zjeżdżaj! Stefek postanowił się obrazić.
— Co zjeżdżaj, jakie zjeżdżaj, gdzie lecieć?! Kto ci to wszystko załatwił?! Myślałem, że ci zależy, ale jak nie, to nie. Znajdą się tacy, co im będzie bardziej zależało!
Czesio kątem oka dostrzegł nagle kopertę z czymś lepszym i odrobinę się nadłamał.
— Kto mówi, że nie zależy, coś ty głupi?! Zależy mi jak cholera, ale umówiony jestem! Na szóstą, już się spóźniłem! Zostawiamy to wszystko, jazda!
— A to chałę ci powiem o zagranicznych. Czesio nadłamał się mocniej.
— O jakich zagranicznych?
Stefek nie wymyślił jeszcze co i o jakich znaczkach ma mówić, musiał zatem zyskać na czasie.
— Wielkie mi spóźnienie, parę minut… Daleko masz?
— Na Bonifacego, ty głupku! Diabli wiedzą, czy będzie autobus, tam nie ma dojazdu! Niedziela, taksówek też nie ma!
— Bonifacego prawie pod nosem…
Czesio się zdenerwował. Ten gówniarz znów mu się przestał podobać, a już, przez te znaczki, jakoś złagodniał dla niego, okazuje się, że niepotrzebnie…
— Sto trzydzieści numer, ty kretynie! — warknął ze złością. — Na samym końcu, kawał trzeba pruć na piechotę! Jakie znaczki zagraniczne, gadaj, bo cię strzelę!
Na Stefka spłynęło właśnie podwójne natchnienie.
— Dobra, powiem. Ta pani, co nam to dała, ma w domu zagraniczne. Całą kupkę. Miałem to zabrać od niej wieczorem, chciałem ci zrobić niespodziankę. Jak nie polecę i nie wezmę, to da komu innemu, takich amatorów to ona ma zatrzęsienie.
Czesia szarpnęła rozterka.
— Gdzie ta pani mieszka?
— A tu zaraz, prawie naprzeciwko. Rozterka omal nie rozerwała Czesia na sztuki. Zastanawiał się przez całą sekundę.
— To gazu! Lecimy! Skoczysz do tej pani, a ja poczekam! Tylko już, cholera, bo mnie tu zaraz szlag trafi! Wyłaź zza tego stołu, jak rany, paraliż cię tknął?! Już!!!
Stefek przez chwilę próbował kuleć, ale źle mu to wyszło, bo dla nagłego kalectwa nie znalazł uzasadnienia. Noga mogła mu zdrętwieć, zdrętwienie nogi jednakże przechodzi po kilku krokach i na długofalową akcję się nie nadaje. Czesio miotał się, tupał i poganiał go, co chwila spoglądając na zegarek. Wybiegli na ulicę.
— Ruszaj się żwawiej! Gdzie…?
— A o, tam. Tamten dom. Gdzie poczekasz?
— Przecież nie na dachu! Tu będę czekał, przed drzwiami! Jakby taksówka jechała, złapię i zatrzymam. Jazda, leć!
Stefek miał wielką nadzieję, że żadnej taksówki nie będzie. Przestał już poruszać się ślamazarnie, skoczył na schody, popędził w górę po trzy stopnie. Drzwi pani Polińskiej ominął, nie spojrzał na nie nawet, nie miał zamiaru do nich zadzwonić. Potrzebna mu była Karolina razem ze swoim złym psem. Modlił się, żeby była w domu.
Otworzyła mu jej mamusia.
— Ja do Karoliny — rzekł pośpiesznie. — Można?
— Karolina, gość do ciebie — powiedziała jej mamusia i przestała się nim interesować.
Karo szczekała na niego krótko i bez przekonania. Obwąchała go, przypomniała sobie, że nie jest wrogiem i ułożyła gładko na grzbiecie sierść, w pierwszej chwili zjeżoną. Machnęła nawet ogonem. Karolina zaprosiła go do swego pokoju, gdzie panował zaskakująco piękny bałagan. Rozrzucone tam były wszędzie takie zabawki, że Stefek o mało nie dostał rozbieżnego zeza.
— Pomożesz? — spytał z naciskiem i bez wstępów. Karolina bez namysłu kiwnęła głową.
— Teraz zaraz?
— Nie dość, że zaraz, ale nie ma sekundy czasu! Powiem ci, jak zrobimy, już się nie da trzymać go za drzwiami, wylazł na ulicę, ale wiem, dokąd jedzie. Tam jest pusto, niech się ogania od psa. Trzeba jechać autobusem.
— Do autobusu muszę jej włożyć kaganiec — powiedziała Karolina, w najmniejszej mierze nie wnikając w szczegóły przedsięwzięcia.
— Włóż — zgodził się Stefek. — Zdjąć zawsze można. Dodaj gazu, ja będę przed drzwiami…
Czesio biegał przed domem tam i z powrotem, półprzytomny z pośpiechu i zdenerwowania. Stefek wytrzymał go jeszcze chwilę, kryjąc się w wejściu i nadsłuchując odgłosów z góry. Czesio stracił widocznie resztki cierpliwości, bo skierował się prosto do tego wejścia i dłużej nie dało się zwlekać. Wpadli na siebie w progu.
— No! — wrzasnął Czesio. — Gdzie masz… ?! Przezorność kazała Stefkowi odskoczyć kilka kroków, zanim udzielił odpowiedzi.
— Nigdzie. Jeszcze tej pani nie ma, za wcześnie. Czesiowi ręka drgnęła, ale Stefek znajdował się za daleko.
— To coś tam robił tyle czasu… ?!
— Jej mąż szukał. Myślał, że znajdzie, ale nie znalazł. Sam go prosiłem, żeby poszukał, bo już ci chciałem przynieść. Staram się jak mogę, a ty co? Pyskujesz tylko i tego…
Czesio zazgrzytał zębami tak, że rozległo się dookoła. Unieruchomił rękę. Upiorny gówniarz był czymś, czego nawet nie potrafił określić, a pozostawione w domu stosy kopert nie pozwalały ukręcić mu łba.
— Dobra, czy ja co mówię? — warknął zdławionym furią głosem i popędził biegiem do przystanku.
W tym momencie Karolina i Karo pojawiły się na ulicy.
— To ten! — wskazał pośpiesznie Stefek znikającego za budynkiem Czesia. — Lecimy za nim, tylko tak, żeby się nie połapał…
Czesio w ostatniej chwili zdążył do nadjeżdżającego właśnie autobusu. Czerwona mgła zasłaniała mu oczy, nie spojrzał zatem nawet na numer i runął do wnętrza. Zorientował się, że źle wsiadł dopiero wtedy, kiedy autobus przejechał skrzyżowanie z Bonifacego nie skręcając, tylko jadąc dalej prosto. Nie było to wcale 172. Poderwał się przepchnął do wyjścia, zdążył wyskoczyć na najbliższym przystanku. Ruszył przed siebie galopem i w tym momencie spotkało go szczęście. Pojawiła się wolna taksówka…
Karolina i Stefek widzieli z daleka, że Czesio wsiadł w 130.
— Będzie się przesiadał — zaopiniował Stefek. — Może go jeszcze dogonimy…
— I tak nie mogliśmy jechać razem z nim — zauważyła Karolina rozsądnie. — Ma nas przecież nie widzieć.
— No fakt. Jakby zaraz przyjechało 172, możemy zdążyć przed nim i gdzieś tam go nie wpuścić…
Autobus nadjechał prawie natychmiast, co Stefek przyjął jako szczególne dobrodziejstwo sił wyższych. Nie był zbyt zatłoczony. Karo znalazła sobie na przystanku tylko jednego wroga, którego zaatakowała znienacka, budząc tym lekki ogólny popłoch. Została od razu odciągnięta, skarcona i uspokojona. Stefek patrzył na nią z szacunkiem, podziwem i zachwytem.
— Jak się ją poszczuje, to co? — zainteresował się.
— Lepiej nie próbuj — odparła Karolina. — Mogę jej nie utrzymać, bo teraz sobie przypomniałam, że nie wzięłam kolczatki. Wsiądź pierwszy, do ciebie ona się już trochę przyzwyczaiła.
Wbrew obawom Karo w autobusie zachowała się przyzwoicie. Wysiedli na Bonifacego i ruszyli przed siebie. Stefek jednym okiem poszukiwał Czesia, a drugim przyglądał się suce, która zachwycała go coraz bardziej. Szła na ugiętych łapach, z ogonem podwiniętym pod siebie, prawdziwym wilczym chodem, czujna i nastroszona.
— Nie zna tej okolicy — wyjaśniła Karolina, ogromnie zadowolona z wycieczki. — Wszystko obce, musi obwąchać i sprawdzić, i w ogóle. Rzuci się na każdego, kto jej pod rękę wpadnie.
— Lepiej, żeby to był Czesio, niż kto inny — mruknął Stefek. — Czekaj, to chyba tu…
Numer 130 był willą w narożniku ulicy, ogrodzoną, z zamkniętą furtką i prawdopodobnie zasłoniętymi oknami, bo światło z nich przebijało dość słabo. Nie mając pojęcia o tym, że Czesio właśnie przed chwilą popędził na poszukiwanie apteki, Stefek zaniepokoił się.
— Rany, spóźniliśmy się chyba? Możliwe, że już wlazł do środka.
— Przecież pojechał nieodpowiednim autobusem — przypomniała Karolina. — To co, przefrunął? A naszym potem nie jechał.
— Nie pętajmy się pod tą furtką, bo nas mogą zobaczyć. Chodź na drugą stronę, stamtąd jest lepszy widok. No nie wiem, może masz rację, może on jeszcze nie zdążył. A może zełgał i pojechał całkiem gdzie indziej.
— To co robimy?
— Nie wiem. Poczekajmy chwilę, muszę się zastanowić…
Przejechał i skręcił w boczną ulicę mały fiat, na co nie zwrócili żadnej uwagi. Stefek wpatrywał się w dal, Karolina pilnowała suki. Karo obwąchiwała wszystko, wciąż czujna i pełna napięcia.
Potrwało to dość długo. Zdesperowany zgubieniem Czesia Stefek czuł się fatalnie, nawalił najgłupiej na świecie, nie spełnił zadania! Może powinien chociaż dokładnie obejrzeć ten dom, do którego on wszedł…? Diabli wiedzą zresztą, czy rzeczywiście wszedł… Wobec tego poczekać może i sprawdzić, czy wyjdzie…?
Otworzył usta, żeby naradzić się z Karoliną, kiedy nagle z daleka ukazała się pędząca sylwetka. W świetle jednej z palących się latarń Stefek rozpoznał Czesia i z miejsca doznał przypływu ulgi i zarazem wigoru. Pierwszorzędnie. Uwięzić Czesia w domu nie zdołał, ale złego psa ma przy sobie i zgodnie z planami może mu przeszkodzić w wejściu do domu, tego, czy innego, obojętnie! Grunt, żeby przeszkadzać…
— To on! — wysyczał przenikliwie.— Leci jak z pieprzem! Będzie się pchał tutaj, trzeba mu utrudniać! Puść tę sukę, poszczuj go!
Karolina jeszcze nigdy w życiu nie szczuła nikogo psem. Zawahała się. Karo znieruchomiała i uważnym spojrzeniem śledziła nadbiegającą jednostkę ludzką. W gardle narastał jej głuchy warkot, a sierść na grzbiecie zaczynała się unosić. Bez wątpienia w zaistniałej sytuacji czuła się znacznie pewniej niż jej pani i doskonale wiedziała, co powinno się zrobić. Zbliżał się wróg.
— Puść ją! — zażądał Stefek wściekłym szeptem. — Puść ją i poszczuj! Zanim wlezie do środka! No, już…!
Czesio zadzwonił do furtki. Nad drzwiami willi zabłysła lampa, a brzęczyk zamka usłyszeli nawet po drugiej stronie ulicy. Karo podjęła decyzję.
Kolejność dalszych wydarzeń została ustalona tylko w pewnym stopniu. Karolina nie odpinała smyczy, w chwili szarpnięcia po prostu wypuściła ją z ręki. Z wściekłym, charczącym szczekaniem, ze szczotką stojącą sztywno od łba do ogona, wielka wilczyca runęła na wroga, niczym kudłaty, eksplodujący pocisk. Czesio właśnie otwierał furtkę. Impet atakującego od tyłu psa wrzucił go do wnętrza. Drzwi domu otworzyły się i pojawił się w nich jakiś człowiek, Czesio runął na ziemię, Karolina krzyknęła i ruszyła przez jezdnię za psem.
Karo miała na pysku kaganiec, wielkiej krzywdy zatem Czesiowi zrobić nie mogła. Jakieś możliwości jednakże jeszcze jej zostały. Walnięty żelaznym supłem najpierw w kark, a potem w rzepkę kolanową, Czesio wrzasnął straszliwie. Człowiek w drzwiach wrzasnął również, wypadł z domu, za nim wypadły dwie inne osoby. Nad przewróconym Czesiem pastwiła się szalejąca, rozwścieczona suka, Karolina dopadła jej z krzykiem i szlochem, trzej ludzie z willi również usiłowali dosięgnąć dzikiego zwierzęcia. Skądś pojawił się jeszcze jeden pies i wziął udział w awanturze.
Za narożnikiem domu poderwały się dwie sylwetki.
— Teraz! — rozkazała bez namysłu Janeczka. — Szarpnij! Nie usłyszą!
— Rany boskie, co się tam dzieje?! — wydyszał Rafał, pędząc do napoczętego okna. — Chaber skoczył…!
— Nie szkodzi… Prędzej!
Rafał nie bawił się już w konspirację. Podłożył kawałek żelaza, szarpnął, zabezpieczenie puściło ze szczękiem. Podsadził Janeczkę, w mgnieniu oka znalazła się w środku.
— Pawełek! — zawołała przeraźliwym szeptem. — Gdzie jesteś!
Pawełek w sąsiednim pokoju usłyszał ją pomimo ogłuszającego hałasu na zewnątrz. Nogi miał już wolne, z rękami kłopot, bo za dużo tam było węzłów.
— Tutaj! — odwrzasnął zduszonym głosem. — Pomóż mi!
W ciemnościach, kierując się głosem, Janeczka znalazła drzwi. Pchnęła je, ujrzała spętanego połowicznie brata ze scyzorykiem w dłoni. Na pytania nie było czasu, widziała, co ma zrobić. Trzema ruchami dokończyła dzieła, razem skoczyli do otwartego okna…
Piekło przy furtce jeszcze trwało, bardziej skomplikowane przez włączenie się Chabra. Gdyby Karo była psem, niewykluczone, że zachowałby rezerwę, Karo jednakże była suką. Odwieczny instynkt nie pozwalał widzieć w niej przeciwnika. W dodatku atakowała Czesia, który po ostatnich wydarzeniach znalazł się na stanowisku wroga numer jeden. Mimo cech nie tyle może nadludzkich, ile nadpsich, nie zdołał pozostać obojętny wobec tego wybuchłego znienacka suko — ludzkiego konfliktu.
Atakowany żelaznym kagańcem Czesio wrzeszczał. Miotający się wokół niego trzej ludzie wrzeszczeli. Pchająca się w środek kłębowiska Karolina wrzeszczała i płakała. Karo warczała dziko, wściekle i przeraźliwie. Chaber miał w gardle głuchy gulgot, ale poza tym zachował się najciszej ze wszystkich.
Łapanie gołymi rękami wielkiego, obcego, rozwścieczonego psa dla nikogo nie bywa przyjemną rozrywką, szczególnie jeśli pies się znienacka rozdwaja. Pan Fajksat odskakiwał na bezpieczną odległość, Okularnik latał dookoła, poszukując jakiegoś drąga. Barański zamachnął się nogą do potężnego kopnięcia. Kopnięcie nie doszło do skutku, na jego kostce zacisnęły się nagle ostre, białe zęby. Zastopowany nagle rozmach nie pozwolił mu utrzymać równowagi, runął obok Czesia, z czego natychmiast skorzystała Karo. Chaber puścił kostkę, ale za to suka rzetelnie rąbnęła dostarczonego jej nowego wroga kagańcem w ucho.
Karolina uchwyciła wreszcie wijącą się i plączącą wszędzie smycz. Obok niej zmaterializował się Stefek.
— Nawiewamy! — krzyknął gorączkowym szeptem. — Zabierz ją! Prędzej!
Chwile, które przeżył, były straszliwe. Atak Karo na Czesia wywołał w nim w pierwszej chwili wybuch upojenia wręcz kosmicznego, w następnej uświadomił sobie, co będzie i przeraził się śmiertelnie. Ściśle biorąc, nie miał pojęcia, co będzie i to wydawało się jeszcze gorsze. Rozszarpanie Czesia na drobne kawałki było może lekką przesadą, wybiegający ludzie mogli zrobić coś złego psu, wszyscy razem mogli zrobić coś złego Karolinie… W dodatku zdawał sobie sprawę, że sam nie może się tam pokazać, Czesio nie ma prawa zobaczyć go i powiązać z wydarzeniem! Powinien pędzić na pomoc Karolinie, jak ma to zrobić…?! Zostawić twarz po drugiej stronie ulicy…?!!!
Zmobilizował go widok Chabra, którego rozpoznał pomimo paniki. Jeśli pojawił się tam Chaber, Janeczka musiała być w pobliżu. Na samą myśl o Janeczce pienia anielskie zagrzmiały mu w uszach i zagłuszyły wszystko.
Za narożnikiem budynku tkwiły trzy cienie.
— Zmywamy się! — żądał zdenerwowany Rafał. — Zabierzcie Chabra…!
— Niech ja się skicham… — szeptał zaskoczony, lekko oszołomiony i zachwycony Pawełek. — Ale polka… Co to za pies?!
Janeczka odzyskała zimną krew natychmiast po uratowaniu brata.
— Coś mi się zdaje, że to są te dwie, Karo i Karolina — rzekła, wpatrując się uważnie w kłębowisko przy furtce. — O, widzę Stefka! Trzeba ich stamtąd zabrać. Gwizdnij!
Barański na ziemi, osłaniając głowę rękami, gromkim rykiem domagał się wody. Przynieść wody, oblać te wściekłe psy wodą! Czesio wzywał ratunku. Karolina, łkając histerycznie, zawiadamiała okoliczną przestrzeń, że Karania jest szczepiona. Pawełek złapał oddech i gwizdnął przeraźliwie. Stefkowi udało się wreszcie pociągnąć ku sobie rękę Karoliny razem z kurczowo ściskaną smyczą. Na końcu smyczy awanturowała się Karo. Chaber zareagował na gwizdnięcie, porzucił rozrywkę, śmignął w stronę narożnika budynku. Pan Fajksat wpadł do wnętrza po wodę, za nim popędził Okularnik. Z okolicznych domów zaczęli wychylać się ludzie. Dwóch powalonych wrogów najwidoczniej zaspokoiło potrzeby rozszalałej psicy, bo, odciągnięta o kilka metrów, nagle się uspokoiła. Ułożyła gładko sierść na grzbiecie, pomachała ogonem i zaprezentowała wyraźne, radosne zadowolenie. Karolina jeszcze płakała ze zdenerwowania, pozwalając się wlec w kierunku skrzyżowania.
Szczęśliwym trafem Karolina, Karo i Stefek wydostali się od razu na zewnętrzną stronę ogrodzenia. Gdyby pozostali wewnątrz, mogłyby się pojawić kłopoty. Sytuacja ułożyła się doskonale. Janeczka, Pawełek, Rafał i Chaber przebyli powrotną drogę w tempie godnym podziwu i wszyscy spotkali się przy samochodzie.
— Co to było, to wszystko, w ogóle? — spytał Rafał surowo.
— Spokój, Karo! — powiedziała Karolina znękanym głosem, ujmując krócej smycz.
— To jest Karolina — dokonał prezentacji Stefek. — Ta, co to wam mówiłem. O co chodzi, miałem przecież pilnować Czesia, nie? Mówiłem, że ta Karo to jest zły pies! Znaczy, zła suka!
Pawełek najpierw obejrzał złą sukę, która, o dziwo, zachowywała całkowity spokój, z zainteresowaniem obwąchując Chabra. Potem popatrzył na jej panią i słowa zamarły mu na ustach. Czarne, lśniące jeszcze resztkami łez oczy Karoliny spojrzały mu prosto w serce. Odchrząknął, poczuł się jakoś dziwnie zakłopotany i zapomniał, co chciał, powiedzieć.
Janeczka oderwała się od sprawdzania, czy psy nie doznały żadnych obrażeń.
— Więc to był zwyczajny ślepy fart — zaopiniowała z westchnieniem ulgi. — Znaleźliście się tutaj jak na zamówienie. Chaber mówił, że jest niebezpiecznie i właśnie próbowałam wejść… Co tam było? — zwróciła się do brata.
Pawełek z pewnym wysiłkiem usunął z gardła dławiącą chrypkę.
— Nic takiego — rzekł niedbale. — Chcieli mnie wykończyć, bo za dużo się dowiedziałem. Czekali tylko na Czesia, leciał z igłami i już się nawet zacząłem obawiać, że nie zdążycie.
Oczy Karoliny pozbyły się łez, a za to lśniły blaskiem podziwu. Pawełek poczuł nagle niejasny żal, że nie stoczył tam żadnej walki i nie przetrwał mężnie wyszukanych tortur. Żeby chociaż leżał na podłodze, a nie na tej całkiem wygodnej kanapie…! No tak, do podłogi go nie mogli przywiązać…
— Hej, chodźmy stąd — powiedział niespokojnie Stefek. — Niech się ten Czesio nie połapie, że ja tu jestem, bo stracę do— skok. Odsuńmy się gdzieś dalej.
— On ma rację — przecknął się nagle Rafał, w niejakim otumanieniu zagapiony w to całe towarzystwo. — Odjeżdżamy, w domu się wszystko obgada. Jazda, wsiadać!
Ulokowanie w małym fiacie pięciu osób i dwóch psów napotkało pewne trudności, które po krótkich wysiłkach dały się przełamać. Karo i Karolina wsiadły z przodu, Karo próbowała pozbyć się kagańca, użytkując w tym celu rączkę biegów. Zanim dojechali pod ich dom, Rafał zdążył dziesięć razy oblać się zimnym potem.
— Prawdę mówiąc, żeby nie ona, nie wiem, co bym zrobił — wyznał po drodze Stefek, przyduszony nieco Chabrem, delikatnie odsuwając jego ogon z twarzy. — Sam bym się przecież na tego Czesia nie rzucił i wlazłby do środka jak nic.
— A ja bym stracił życie — mruknął Pawełek. — A co najmniej rozum.
— O rozumie nie mówiłeś? — zainteresowała się podejrzliwie Janeczka.
— Bo to długa sprawa. Wszystko ci opowiem. Co prawda, nogi już miałem…
— Ale ja też chcę posłuchać! — wtrąciła się gwałtownie Karolina. — Chciałam wam pomóc, ale nic z tego nie rozumiem i chcę się dowiedzieć! Niech to się opowiada u mnie w domu!
— Fakt, należy jej się — poparł ją uczciwie Stefek. — Mówię wam, wzięła psa i poszła jak nic, okiem nie mrugnęła. Poszczuła tego Czesia bombowo!
Karolina spęczniała z dumy, nie odzywając się już. Nie zamierzała się przyznawać, że nikogo nie szczuła, że Karo najzwyczajniej w świecie, wyrwała się jej z ręki. Chciała mieć swój udział w wyratowaniu Pawełka, spragniona była podziwu i wdzięczności. Pawełek tak patrzył… No, tak patrzył. .. że niechby jeszcze z raz tak popatrzył…
Stwierdziwszy z wielką ulgą i jeszcze większym zdziwieniem, że rączka biegów jednak wytrzymała, Rafał również wysiadł przed domem Karoliny. Pomyślał, że pewnie trzeba będzie łagodzić uczucia rodziców i ten obowiązek spadnie na niego. Nie było jej dość długo, mogli się zdenerwować, a on tu jest w końcu najstarszy…
Niczego nie trzeba było łagodzić. Mamusia Karoliny spokojnym głosem zawiadomiła, że właśnie zaczynała się niepokoić, tatuś obejrzał córkę i nie odezwał się ani słowem. Rozkwitła emocjami Karolina robiła honory domu, zaprosiła wszystkich do swego pokoju.
Wyjaśnienia w pierwszej chwili trochę kulały, bo magazyn z zabawkami, przez które przeszło lekkie tornado, odwrócił część uwagi. Rafał oderwał się pierwszy.
— No dobra, mamy wyjaśniać, to wyjaśniajmy. Wlazłeś przez ogrodzenie i co było dalej?
Pawełek odłożył na podłogę model mercedesa.
— Popatrzyłem sobie przez różne okna — rzekł z westchnieniem. — Nic na razie nie słyszałem, ale oni się połapali, że podglądam. Był tam pan Fajksat, Czesio i Okularnik, wszyscy się znają. I wiem, kto to jest Barański. Ropuch.
— Nie…?!— wykrzyknęła Janeczka.
— Kto to jest Barański i kto to jest Ropuch? — spytała Karolina.
— Jedna i ta sama osoba. Właściciel tego domu. Oszust i podlec. Fałszuje pieczęcie ekspertów. Połapali się, mówię, że jestem, Czesio wyszedł i dał mi po łbie. I zawlókł do środka.
— Jak to?! — oburzył się Stefek. — Kiedy?! Przecież przyleciał przy nas!
Pawełek wyjaśnił, że Czesio przyleciał dwa razy. Gromkie atrakcje towarzyszyły drugiemu przyjściu.
— A gdzie był Chaber? — spytała Janeczka.
— Skąd wiesz o pieczęciach ekspertów? — zainteresował się równocześnie Rafał. Pawełek opisał sytuację.
— A co do pieczęci, to widziałem — dodał. — Nie dość, że znaczki leżały, ale pieczątki obok. Nie zorientowałem się w pierwszym momencie, ale teraz w oczach mi stoi. Jeden ekspert ma jedną pieczątkę, a nie dziesięć, a poza tym on wcale nie jest ekspertem i nie ma prawa ich mieć. A potem słyszałem.
— Po jakiego diabła łapali cię i wlekli do środka? — zirytował się Rafał. — Od zewnątrz nic byś nie słyszał! Na głowę upadli, czy co?
— Wiedzieli, co robią — odparł Pawełek z wielką satysfakcją. — Wszystko dlatego, że jestem wnukiem dziadka. Fajksat mnie rozpoznał.
— A jakbyś nie był wnukiem dziadka, to co?
— To nic. Przepłoszyć mnie chcieli, owszem, ale nie wiedzieli, kto tam podgląda. Okazało się, że ja.
— I co?
— I przecież znają dziadka, nie? A dziadek doskonale wie o fałszowaniu, tylko do tej pory nie miał pojęcia, kto to robi. I Barański ma znaczki pana Franciszka, nie wszystkie, ale dużo, chciał wydrzeć je od pani Piekarskiej, skompletować kolekcję i sprzedać jednemu z Francji. Znaczy nie całkiem tak, chciał mu pokazać, ekspertyzy i tak dalej, a potem najmniej z połowę sfałszować. Fałszują tak, że robią kserokopię na specjalnym papierze. I teraz mu się cały interes zawalił. Wystarczy, że powiem dziadkowi, co widziałem i słyszałem.
Rafał omawiane kwestie znał doskonale. Poczuł się wstrząśnięty.
— Rany boskie, skąd to wszystko wiesz…?!
Z rosnącym zadowoleniem Pawełek powtórzył wszystko, co słyszał przez dziurę. Pamiętał doskonale każde słowo, teraz już mógł to spokojnie kojarzyć i wyciągnąć wnioski. Zawleczenie go do środka było oczywistym idiotyzmem, ale i bez tego stał się dla nich niebezpieczeństwem, skoro zobaczył znaczki i pieczątki na stoliku. Jako osoba postronna mógł nie mieć pojęcia, co widzi, ale jako wnuk dziadka…
— No tak — przyznał Rafał — teraz już się mniej dziwię. I co chcieli? Trzasnąć cię i utopić w gliniankach?
— Glinianki im do głowy nie przyszły, nie wiem dlaczego. Chcieli mnie podrzucić na tamtejszych działkach, ale nie jako trupa, tylko jako debila.
— Proszę? — zdziwił się Rafał.
Tu już wyjaśnienia Pawełka były nieco mniej dokładne, nie znał się na medycynie. Szok insulinowy stanowił zjawisko całkowicie mu obce. Wrogowie w każdym razie byli pewni, że co najmniej skretynieje nieodwracalnie i straci pamięć na zawsze, możliwe, że właśnie taki rezultat udałoby się im osiągnąć, gdyby Czesio zdążył. Teraz, kiedy im uciekł, nie wiadomo co zrobią…
— Wiadomo — powiedziała spokojnie Janeczka. — Albo będą mówili, że go chcieli tylko nastraszyć, albo się wyprą całkiem i powiedzą, że go znaleźli na schodkach, sam się przewrócił i rąbnął w głowę, a oni go zabrali do domu, żeby ratować. Czesio poleciał do apteki po lekarstwo. Głowę daję, że tak będzie.
— Niegłupie — pochwalił z namysłem Pawełek. — I coś mi się widzi, że tego…
— No właśnie. Też będziesz mówił, że tak właśnie było.
— Co takiego?! — oburzył się Rafał. — Czy wam coś na umysł padło?! Pozwolić im na takie…?!
— A co, uważasz, że dziadek powinien się dokładnie dowiedzieć, jak wygląda nasza metoda dedukcji? – przerwała zimno Janeczka. — Tobie też nie radzę gadać za dużo. Oni i tak będą się bali, że powiemy prawdę…
Karolina słuchała rozmowy z szalonym zainteresowaniem. Dzięki pierwszej opowieści Stefka rozumiała doskonale prawie wszystko. Przerażająca przygoda, w której wzięła udział bezpośredni, teraz podobała jej się nadzwyczajnie. Co prawda, w trakcie akcji wrażenia trochę przerosły jej siły, ale skończyło się to szczęśliwie i przyjemność brała górę nad okropnościami. W dodatku Pawełek, mówiąc do siostry i Rafała, właściwie zwracał się do niej. Spoglądał na nią niby krótko, ale za to jak…!
— Z tego wynika, że uratowała cię Karania — powiedziała głosem, w którym już zaczynało dźwięczeć rozbawienie.
— Fakt! — przyznał natychmiast Pawełek z gorącym zapałem. — I ty!
— I Stefek — podsunęła sprawiedliwie Janeczka. — To był genialny pomysł. Chaber sam jeden takiego zamieszania by nie narobił.
Stefek siedział w kącie, prawie w milczeniu, pławiąc się w błogości absolutnej. Od czasu do czasu ośmielał się nawet patrzeć wprost na Janeczkę. Dzisiejsze wydarzenia, wystrzałowe i tak imponująco skuteczne, upoważniały go niejako do takiego zuchwalstwa. Ostatecznie to on znalazł Karolinę razem z tym jej straszliwym psem, on wyśledził Czesia, on wpadł na cudowną myśl zabrania ich ze sobą. No owszem, niech będzie, przypadek w tym wszystkim gdzieś tam się plątał, ale nie kto inny, tylko on sam temu przypadkowi dopomógł. A teraz siedzi tu, patrzy na swoje bóstwo, ma prawo do tego, nic już więcej nie musi robić i słyszy słowa uznania.
— Co teraz? — spytał Pawełek, spoglądając na Karolinę. Karolina również chciała to wiedzieć.
— Teraz trzeba zrobić wszystko razem — oznajmiła Janeczka zdecydowanie. — Zawiadomić dziadka o aferze. I załatwić te piwnice i działki, z tym, że, zdaje się, miejsce nam odpadło…
Urwała, uświadamiając sobie, że w wyjawieniu sekretu posuwa się chyba za daleko. Rozejrzała się i jakby oprzytomniała. Nie, zaraz, w porządku, siedzą w tym pokoju wyłącznie osoby wtajemniczone. Wszyscy, z wyjątkiem Karoliny, nie tylko znają sprawę, ale nawet mają w niej brać udział. A ta dziewczynka…
Przyjrzała się Karolinie. Karolina nie wyglądała na swój wiek, wydawała się starsza. Z psiej bitwy pod furtką wybiegła wprawdzie roztrzęsiona i zapłakana, ale uspokoiła się błyskawicznie, w dodatku sama z siebie, bez żadnych starań. Podporządkowała się sytuacji, kłopotów nie przyczyniła…
Popatrzyła na Pawełka. Jeden rzut oka wystarczył. Tak, Karolinę należało potraktować odpowiednio…
— Czy ty potrafisz zachować sekret? — zwróciła się wprost do niej surowym tonem.
— Tak! — wyrwało się Pawełkowi. — Mur beton, że tak! Jestem pewien!
To wystarczyło. Karolina była gotowa przyświadczyć, że potrafi strzelać z armaty.
— No więc to, co tu mówimy, to jest tajemnicą absolutną i nikomu tego nie wolno powiedzieć. Ani słowa!
— Czekajcie! — wtrącił się Rafał. — W obliczu ostatnich wydarzeń, nie wiem czy ta cała hopa z częściami jest jeszcze potrzebna…
Janeczka i Pawełek zaprotestowali równocześnie, gwałtownie i z oburzeniem. Rafał zdziwił się podejrzliwie.
— Dlaczego? Skoro już zostali ujawnieni…?
— A to im właśnie zostało, jako ostatnia szansa! — zdenerwowała się Janeczka. — Już się zdążyłam zastanowić. Mają panią Nachowską jako zakładnika i powiedzą dziadkowi, że jak dziadek ich, to oni ją, no, rozumiesz, co mówię!
— I przyduszą ją więcej! — poparł ją energicznie Pawełek. — To są złoczyńcy, trzeba było słyszeć, co gadali i jak! Panią Nachowską trzeba od nich uwolnić, bo dopiero teraz się do niej zdrowo przyczepią!
Rafał też się zdążył zastanowić.
— Wyjąć im z ręki ostatnią broń… W porządku, macie rację. Ale faktycznie, u nich składować już nie można, bo zgadną, że myśmy w tym palce maczali i będą się mścić, albo co.
— Ja im się zemszczę… — mruknął złowieszczo Stefek z kąta.
— Otrują psa — powiedziała niespokojnie Karolina.
Janeczka przelotnie pomyślała, że dobrze trafiła, ta dziewczynka jest inteligentna, nie wie o co chodzi, ale z miejsca łapie sens…
— Chaber z obcej ręki nie weźmie — powiedziała stanowczo.
— Ale Karunia weźmie! Ona jest łakoma, zeżre wszystko!
— W takim razie was obie trzeba przed nimi ukryć! — zadecydował bez namysłu Pawełek. — Nie mają o was pojęcia, nie trafią tutaj. Możliwe, że czekają przed naszym domem, ale tu na pewno nie!
— Kto czeka? — spytała sarkastycznie Janeczka. — Ta gruba ropucha, czy pan Fajksat?
— Chociażby Czesio…!
— Czesia załatwię — zaofiarował się lekceważąco Stefek. — Skoczę pierwszy i sprawdzę, jak się tam gdzie pęta, powiem, że czekam na was i czekam, już pół dnia i doczekać się nie mogę. Nie widzieli mnie tam, mogę sobie pozwalać.
— Skończcie ten turniej rycerski i wracajmy do sprawy! — zażądał Rafał. — Coraz lepiej widzę, że trzeba tę robotę odwalić z dużym cugiem. Dzisiaj… ? Jak się czujesz?
— Pierwszorzędnie! — zdziwił się Pawełek. — Nic mi przecież nie zrobili!
— Dobra, w takim razie dzwonię do kumpla. Wy dzwońcie do tego waszego, jak mu tam… Jest tu telefon?
— Jest, oczywiście — powiedziała Karolina. — Ale ja też chcę pomagać!
— W żadnym wypadku! — zaprotestował Pawełek kategorycznie. — Będziemy odbierać łupy szajce złodziei samochodowych, którzy mają spółkę z tamtymi bandytami. Ani ty, ani ta psica nie macie prawa się tam pokazywać! Za dobrze wam wyszła ta akcja ratownicza, oni tego do końca życia nie zapomną!
Uraza, która już zaczynała się lęgnąć w duszy Karoliny, doznała natychmiastowego ukojenia. Nie mogła brać udziału w dalszych wydarzeniach, bo była zbyt ważna. Nie została zlekceważona i pokrzywdzona, przeciwnie, raczej troskliwie uszanowana, na to mogła się zgodzić…
— Telefon — powiedział Rafał i podniósł się z tapczanu, dopiero teraz czując, że cały czas siedział na czymś małym i bardzo twardym. Obejrzał się, była to piłka tenisowa. Nieznacznie potarł odgniecione miejsce i ruszył ku drzwiom.
Zatrzymało go pukanie, drzwi otworzyły się i wszedł tatuś Karoliny.
— Bardzo państwa przepraszam — powiedział. — Ten dom jest akustyczny. Nie zamierzam wnikać w wasze tajemnice, ale nagle usłyszałem tu coś o złodziejach samochodowych. Czy mam rozumieć, że zapowiada się jakaś akcja przeciwko nim?
Odpowiedziało mu kamienne milczenie. Rafałowi spod buta wypsnęło się coś okrągłego, co poturlało się po podłodze.
— Jeżeli ma się coś robić na niekorzyść złodziei samochodowych, zgłaszam swój udział — powiedział tatuś Karoliny. — Tajemnicę zachować potrafię. Okoliczności towarzyszące mnie nie interesują. Mam nissana z bagażnikiem.
— I bagażnik jest jeszcze przykręcony, bo tatusiowi się nie chciało zdejmować go po wakacjach — zachichotała Karolina.
Decyzję za wszystkich podjęła Janeczka.
— Bardzo dobrze — oznajmiła z zadowoleniem. — Był kłopot, że do jednego samochodu nie wejdzie, a tak możemy załatwić bez obracania dwa razy. Najpierw działka, a potem piwnica czy odwrotnie? — zwróciła się do Pawełka.
— Odwrotnie — zawyrokował Pawełek, marszcząc brwi. — Piwnica ważniejsza i mniej rzeczy. Trzeba znaleźć miejsce. Rafał poruszył się i przezornie spojrzał pod nogi.
— Im to dobrze — zauważył z lekkim rozgoryczeniem. — Ale ja jestem pełnoletni. Pan to naprawdę aprobuje?
— Absolutnie i bezwzględnie — odparł stanowczo tatuś Karoliny. — Może bym się zawahał przed waleniem siekierą, ale wszystko poniżej akceptuję bez zastrzeżeń. Mam wyjątkowo silne uczucia da złodziei samochodowych.
Janeczka zerwała się z fotelika.
— To już! Dzwoń do kumpla! A my do pana Dominika…!

* * *

— Gdzie dziadek? — spytał Pawełek, z łomotem wrzucając tornister do swego pokoju. — Spać mi się chce do nieprzytomności, dobrze, że nam się udało pogadać z nim wczoraj, bo dzisiaj to ja się nie nadaję do niczego.
— Dziadek był i poleciał — odparła Janeczka, która wróciła ze szkoły o godzinę wcześniej. — Blask od niego bije. Dzwoniła Karolina.
Pawełkowi senność przeszła jak ręką odjął.
— I co?
— I chce, żeby jej wszystko opowiedzieć ze szczegółami, bo zna tylko dalszy ciąg. Jej mamusia też chce. Pawełek powstrzymał zdejmowanie butów.
— Lecimy…?
— Może najpierw zjedzmy obiad. Na obiad nas nie zapraszały…
Tempo spożywania posiłku Pawełek osiągnął rekordowe. Janeczka przystosowała się, pobłażliwie i wspaniałomyślnie. Sama zresztą również chciała posłuchać opowieści o nie znanym im dalszym ciągu.
Karolina i jej mamusia już na nich czekały.
Informacje zostały udzielone sobie wzajemnie w porządku chronologicznym. Karolina pogodziła się z odsunięciem od bezpośredniego udziału, ale życzyła sobie usłyszeć jak to było i co się tam działo, porządnie i ze szczegółami. Tatuś całą akcję streścił trochę za mocno, zamknąwszy ją w jednym zdaniu. Trochę tylko opowiedział o samym zakończeniu, o przebiegu zaś prawie nic!
Pawełek nie miał najmniejszych oporów. Opowieść przedłużała wizytę, a poza tym, ostatecznie, było się czym pochwalić. Antyzłodziejskie przedsięwzięcie zostało zorganizowane koncertowo, rzeczy z piwnicy poleciały sztafetą, rzeczy z działki zmieściły się w dwóch samochodach z bagażnikami, narobili się wszyscy jak dzikie osły, ale poszło piorunem. Na deser Pawełek zostawił sobie gruntowne zapchanie cristal cementem dziurki od klucza w starej furtce. Zwieźli wszystko na tyły Supersamu i zwalili w najciemniejszym miejscu…
Karolina słuchała z rumieńcami na twarzy i z roziskrzonym wzrokiem i w Pawełku narastał rozpęd narracyjny. Gdyby nie obecność niemiłosiernie korygującej Janeczki, kto wie, czy w przebieg akcji nie wplątałaby się na przykład krwawa i zwycięska walka z przestępczym gangiem, a śpiący na przystanku autobusowym pijak nie przeistoczyłby się w kilka tajemniczych, śledzących ich z ukrycia postaci. Obecność Janeczki zmuszała, niestety, do zachowania umiaru i już w połowie relacji Pawełek serdecznie pożałował, że nie przyszedł tu sam.
Dalszy ciąg znała Karolina.
Po anonimowym telefonie do milicji na posterunku za Supersamem pozostały tylko dwie osoby, kumpel Rafała i tatuś Karoliny. Kumpel Rafała wyjątkowo nie miał nazajutrz pierwszej lekcji i mógł się spóźnić do szkoły, tatuś Karoliny zaś miał nienormowany czas pracy i nie musiał codziennie wcześnie wstawać. Obaj mogli czekać nawet do rana. Pozostałe osoby, spętane porannymi obowiązkami, z niechęcią wróciły do domów.
Tatuś Karoliny i kumpel Rafała, ukryci za śmietnikiem, obserwowali rezultaty. Milicja przyjechała już po dziesięciu minutach. Był to na razie tylko jeden radiowóz, którego załoga obejrzała górę części samochodowych z szalonym zainteresowaniem. Po półgodzinie znajdowały się tam już cztery radiowozy i furgonetka do przewożenia więźniów, bardzo przydatna, bo weszła do niej większa część towaru. Reszta odjechała radiowozami. Milicjanci wydawali się nie tylko zdumieni, ale także ogromnie rozweseleni, a z podsłuchanych uwag tatuś Karoliny i kumpel Rafała wywnioskowali, że nic nie rozumieją, ale uważają to za niespodziewany prezent losu. Co do sprawcy czynu, padały różne przypuszczenia, wszystkie niezmiernie odległe od prawdy. Teraz będą wzywać różnych poszkodowanych i kazać im rozpoznawać ukradzione rzeczy.
Nawet najpiękniejsze opowieści mają swój kres. Więcej powodów do przedłużania wizyty nie było i należało wrócić do domu.
Przed furtką czekał na nich do szaleństwa zdenerwowany i przygnębiony Stefek, który, tak samo jak Pawełek, nie nadawał się dziś do niczego i zamierzał wcześnie pójść spać.
Niespodziewane zakończenie znaczkowej afery nagle okazało się dla niego nieszczęściem. Okazje widywania bóstwa wymknęły mu się z rąk, a więzy ścisłej współpracy przestały istnieć. Uświadomił to sobie już od rana i cały czas pobytu w szkole poświęcił na rozpaczliwe szukanie jakiegoś wyjścia, czego wynikiem były dwie dwóje. O coś go tam pytano, ale skąd miał wiedzieć o co, skoro zaprzątały go problemy wagi życiowej! Rozwiązanie znalazł dopiero późnym popołudniem, dzięki Czesiowi.
— Jak małpa wygląda — zawiadomił z satysfakcją.— Podbiła mu oko kagańcem i chyba nos, bo ma spuchnięty z jednej strony. A na czole rozdrapane siniaki, jak ona to zdążyła zrobić w takim tempie, to jest nie do pojęcia. Macie jeszcze co do niego?
Informacji o Czesiu Janeczka i Pawełek wysłuchali w upojeniu.
— Nie — powiedziała Janeczka. — Teraz już mamy go w nosie. Możesz się od niego odczepić. Pawełek zaprotestował.
— Ejże, ja nie wiem, czy w nosie! On będzie dalej latał po nieboszczykach. W końcu poświęcenie poświęceniem, ale ja też bym chciał znaczki!
— I ja — zgodziła się Janeczka. — Tylko z nami pan Fajksat interesów robić nie będzie. I zdaje się, że my z nim tym bardziej. Więc Czesio dla nas do niczego.
— Toteż właśnie — podchwycił Stefek z nadzieją. — A ja mam załatwione skrzyżowanie z telewizją, to jak? Te znaczki teraz mają być dla was?
— Czekaj no! — zainteresował się gwałtownie Pawełek, zanim Janeczka zdążyła się odezwać. — Czy to przypadkiem nie ta pani Polińska, co mieszka naprzeciwko Karoliny…?
— No właśnie.
— To nie ma o czym gadać, jasne, że dla nas. Żebyś się nie ważył wypuścić jej z ręki! Mogę tam chodzić razem z tobą.
Nie było to rozwiązanie przez Stefka wymarzone. Bezpośredni kontakt Pawełka z panią Polińska automatycznie odsuwał go na dalekie tyły, a to wcale nie o to chodziło!
— Ale… — zaczął niespokojnie i nagle przypomniał sobie panią z redakcji i ciocię Julcię. Nie, w porządku, osobiste dostarczanie znaczków Janeczce ma zapewnione. Szybko zmienił zdanie.
— Dobra, mogę cię nawet z nią zapoznać — zgodził się łaskawie. — Oprócz tego mam jeszcze parę źródeł, przez tego piekielnego Czesia specjalnie się starałem, ale tam już muszę załatwiać osobiście. Też wam przyniosę. Umowa stoi, szafa gra!
— A z Czesiem w ogóle rozmawiałeś? — zaciekawiła się Janeczka.
— Rozmawiałem jak rozmawiałem, nie bardzo on dzisiaj wyrywny do gadania. Wdeptany w szpary od podłogi, musieli go wczoraj niewąsko obsobaczyć…
— A pewnie — mruknął kąśliwie Pawełek. — Gdyby się pośpieszył z tymi strzykawkami…
— Mamrotał pod nosem, że ma życie zatrute i że mu niefart przynoszę. Możliwe, starałem się jak mogłem.
— Starałeś się naprawdę bardzo doskonale! — przyznała wspaniałomyślnie Janeczka i obdarzyła go spojrzeniem pełnym uznania, co sprawiło, że Stefek zamilkł. Odjęło mu mowę, ze wzruszenia stracił dech i skamieniał. Musiał odczekać, aż to coś w środku przestanie grzmieć, huczeć i ogłuszać. Nie był w stanie odpowiedzieć na niecierpliwe pytanie Pawełka, kiedy jest z tą panią Polińską umówiony i czy nie można by zacząć już od jutra.
Janeczka zlitowała się bardziej nad bratem niż nad wielbicielem.
— W pierwszej kolejności mamy dziadka i panią Nachowską — przypomniała pobłażliwie. — A Karolinie oczywiście trzeba będzie wszystko opowiedzieć, zasługuje na to. Pewnie będziesz musiał tam iść parę razy.
Nigdy dotychczas przekonanie o niezwykłej mądrości siostry nie wybuchło w Pawełku z taką potężną siłą…
Dziadek miłosierdzia nie miał żadnego, przez całe dwa dni zachowywał absolutną tajemniczość, połączoną z szampańskim humorem. Trzeciego dnia urządził przyjęcie. Zostali o nim zawiadomieni pisemnym zaproszeniem, które przyniósł na dół Rafał.
— Dziadek wygląda, jakby za chwilę miał pęknąć — oznajmił, wręczając im kopertę. — Chodźcie prędko, żeby nie było nieszczęścia.
Zaproszenie przeczytali na schodach.
— Dlaczego tak…? — zaciekawił się Pawełek, potrząsając sztywną kartką papieru.
— Żeby było bardziej uroczyście. Powiedział, że chętnie by to wyrył na granicie i pomalował złotą farbą, ale szkoda mu czasu.
— Znalazł wszystko? — spytała chciwie Janeczka.
— Nie wiem, nic mi nie chciał powiedzieć. Zaraz się dowiemy, jazda!
Dziadek rzeczywiście czcił wielką chwilę z całej mocy. Na stoliku stał tort, czekoladki i coca cola. Babcia przyniosła herbatę.
— Wszyscy jesteście opętani, ale znam to od lat i nie będę wam przeszkadzać — oznajmiła wielkodusznie. — Zdziwię się, jeśli was nie zemdli, radzę wam tę herbatę pić gorzką.
— Siadajcie — powiedział dziadek, rozpromieniony i przejęty. — Chociaż nie, może lepiej w pierwszej chwili postać. Uczcimy sukces minutą stania.
Podniósł się z fotela i popatrzył na trójkę swoich wnuków.
— Otóż zawiadamiam was — rzekł tonem wzniosłym i wielce uroczystym — że tu oto leży przed nami cała połowa kolekcji pana Franciszka. Po czterdziestu latach starań i utracie wszelkiej nadziei zdobyłem to wreszcie, dzięki wam!
Sukces został uczczony minutą nie tyle stania, ile grzmiącego i straszliwego ryku. Także oklaskami. Zarówno w jednym jak i w drugim dziadek wziął entuzjastyczny udział, chociaż wrzeszczał nieco ciszej. Potem potrójne pytania padły równocześnie, a trzy głowy zderzyły się nad blatem biurka.
— Ja chcę to oglądać spokojnie! — zdenerwowała się Janeczka. — I przez lupę! Zabierzcie te łby!
— Sama zabierz! — oburzył się Pawełek. — Każdy chce obejrzeć przez lupę!
— Ja mogę później — powiedział z godnością Rafał. — Nie będę się tu z wami przepychał. Poza tym pół kolekcji, to jest tylko pół sukcesu. W razie osiągnięcia całości będę się domagał szampana, a teraz chciałbym usłyszeć jak to było.
— Zestawiłem parami, tak jak pan Franciszek — zwrócił uwagę uszczęśliwiony dziadek. — Może on ma rację, warto obejrzeć później, na spokojnie. Popatrzcie, tu na przykład… Czysty i kasowany, z tej samej matrycy, charakterystyczne uszkodzenie napisu…
Dopiero po półgodzinie można było przystąpić do zasadniczej części programu. Emocje trochę przycichły. Czujnym wzrokiem wpatrzony w znaczki dziadek sięgnął po fajkę.
— Słuszną uwagę uczyniłeś — zwrócił się do Rafała. — To jest pół sukcesu. Szampana się chyba nie doczekasz, bo reszta została rozproszona po świecie w sposób nieodwracalny. Szczęście, że chociaż tyle ocalało.
— Dziadku, Barański to miał? — spytała z zachłanną niecierpliwością Janeczka. — I ten Barański to jest siostrzeniec tej starszej pani, do której kiedyś dotarłeś?
— Ten sam. Trochę się zmienił przez trzydzieści lat, ale, jak widać, słusznie od początku żywiłem do niego antypatię.
— Nie wiedziałeś, że to on? — zdziwił się Pawełek, oblizując łyżeczkę. — Przecież go znałeś w twarzy. Z klubu.
— Wyobraźcie sobie, że nie. Zbieżność nazwisk mogła być przypadkowa, w końcu sam znam trzech Barańskich… A wygląd zewnętrzny nic mi nie mówił. Przed laty był chudym młodzieńcem i nosił długie włosy, nie poznałem go. Znałem go, oczywiście, nie tylko z widzenia, także ze słyszenia i wiedziałem, iż jest to osobnik wyjątkowo bezwzględny i brutalny w interesach, ale nic więcej. Wiedziałem także, że pieczątki ekspertów są fałszowane, ale nie miałem pojęcia, kto to robi. Nawet mi do głowy nie przyszło, że on jest tu główną sprężyną!
— W dalszym ciągu jest? — zaniepokoił się Rafał. — Nie przestanie być?
Dziadek trochę się zakłopotał.
— Na jakiś czas na pewno przestanie, ale obawiam się, że odczeka bezpieczny okres i zacznie na nowo. Oczywiście będzie mu trudniej, bo środowisko jest zorientowane, ostrzega się przed nim nabywców…
— A jakby go wsadzić do więzienia? — podsunęła z nadzieją Janeczka.
— Chyba się nie uda. Dowody zdążył ukryć, albo zniszczyć, dochodzenie prawdy byłoby szalenie skomplikowane, a rezultat niepewny.
— No dobrze, jak wobec tego udało ci się wydrzeć mu tę resztę kolekcji?
Dziadek westchnął, pokręcił głową i popukał fajką w popielniczkę.
— Poszedłem na kompromis — wyznał ze skruchą. — Wolał mieć spokój. Wiedział, że w tym wypadku ja też będę bezwzględny i nawet jeśli nie spowoduję sądownego skazania, narobię mu straszliwych kłopotów. Poza tym… tego właśnie nie rozumiem, miała na to wpływ jakaś historia z Pawełkiem. Nie dociekałem, bo myślałem, że dowiem się od was…
Dziadek urwał i popatrzył pytająco.
— To znaczy, że co? — spytała bardzo ostrożnie Janeczka po długiej chwili milczenia, w czasie której Rafał i Pawełek jedli tort tak, jakby od tygodnia nie mieli nic w ustach. Pawełkowi udało się nawet zakrztusić coca colą.
— No cóż, powiedział, że idzie na ustępstwa pod warunkiem, że nie będę w to włączał mojego wnuka — wyjaśnił dziadek. — Między nami mówiąc, wcale nie miałem ochoty go włączać, podglądanie i podsłuchiwanie, to nie są zajęcia, którymi chciałoby się chwalić. Moja powściągliwość jest dość naturalna, ale nie wiem, skąd jego…
Znów urwał i czyszcząc fajkę, pytająco spoglądał na wnuki. Wszyscy troje uświadomili sobie nagle z największą dokładnością, że nikt nie wtajemniczył dziadka w szczegóły owego podglądania i podsłuchiwania. O uwięzieniu Pawełka i innych wydarzeniach towarzyszących dziadek nie miał pojęcia. Myśleli, że wyjdzie to na jaw bez nich i byli tym nawet nieco zaniepokojeni, tymczasem okazuje się, że nie, zostało ukryte. Tylko głupi Barański o mało się nie wygadał… Dla Janeczki i Pawełka całkowite pominięcie tej kwestii było ze wszech miar upragnione, a Rafał milczał na wszelki wypadek.
— Może chodziło mu także o to, że Pawełek był naocznym świadkiem? — zasugerowała Janeczka dyplomatycznie.
— Tylko on jeden widział te fałszywe pieczątki na własne oczy i na własne uszy słyszał całe gadanie…
— Możliwe — zgodził się dziadek z powątpiewaniem. — Jednak się dziwię. Szczególnie, że wywarli na niego nacisk pan Fajksat i mecenas Okuliczko…
— Okularnik…!!! — wrzasnęła z olbrzymią ulgą Janeczka.
— Aaaa…!!! Zapomniałam wam powiedzieć! Dowiedziałam się od pani Piekarskiej! Tam była o to cała awantura! Wykryło się, że on jest taki adwokat, jak… jak…
— Z koziego ogona waltornia? — podpowiedział Rafał niepewnie.
— No właśnie! Pani Piekarska się dowiedziała! Wcale nie skończył studiów, wyrzucili go w ostatniej chwili za jakieś różne świństwa! Udawał adwokata do takich tych… no, podejrzanych interesów! Już się go pozbyli czym prędzej!
— Co ty powiesz? — zainteresował się dziadek. — No to zaczynam rozumieć, dlaczego tak nalegał, żeby wszystko załatwić polubownie. Nie chciał być wmieszany w aferę wokół Barańskiego… No tak, pod tą podwójną presją Barański się ugiął i oddał znaczki pana Franciszka…
— Oddał? — zdumiał się Rafał.
— Sprzedał — poprawił się dziadek. — Dokonałem z nim wymiany na inne, ale bardzo przyzwoicie i sprawiedliwie, nie pozwoliłem się wyzyskać. Mam wrażenie…
Urwał, zamyślił się i pyknął z fajki.
— Masz wrażenie, że od razu wymyślił sobie jakiś kant — zgadła Janeczka.
— Tak — przyznał dziadek. — Mówiliście coś o zagranicznym kupcu. Zdaje się, że chciał mu to sprzedać jako unikatową, nietypową kolekcję. Już ich nie ma, więc… Nie chciałbym rzucać niepotrzebnych podejrzeń, ale…
— Na Barańskiego możesz rzucić — przyzwolił stanowczo Pawełek.
— Ale teraz przypuszczasz, że sprzeda coś innego i wy— kantuje faceta — włączył się Rafał. — O rany, faktycznie, zemdliło mnie…
— Dziadku, a ciebie nie wykantował? — zaniepokoiła się Janeczka. — To znaczy, mam na myśli, czy oddał ci wszystko po panu Franciszku? Bo może ukrył podstępnie jakąś resztę?
— Nic nie ukrył — uśmiechnął się dziadek. — Dokładnie wiedziałem, co ma. Rozmawiałem z nim uzbrojony w ścisłe informacje.
— Skąd…?!
Dziadek nadal uśmiechał się tajemniczo.
— Pytaliście mnie kiedyś o niejakiego Przeworskiego…
— Pani Nachowska!!! — wrzasnęła Janeczka. — Rozmawiałeś z panią Nachowska! I co z nią… ? To ona znała Przeworskiego!
Dziadek kiwał głową i pykał fajką.
— Pani Nachowska przesyła wam pozdrowienia i podziękowania. Odżyła i rozkwitła. To tak między nami, w cztery oczy, mówić o tym nie należy, sprawę jej syna zna wyłącznie pan Lewandowski, poznałem go przy okazji, bardzo miły młodzieniec… . Pan Lewandowski zatem, wy i ja. I nikt więcej. Barański w pierwszej chwili próbował mnie nią szantażować, ale zaproponowałem, żeby sprawdził, czy przypadkiem nie nastąpiła jakaś zmiana. Sprawdził, okazało się, że pani Nachowska remontuje właśnie drzwi do pustej piwnicy, no i trochę go to zbiło z pantałyku…
— I okazało się, że co…?
— I okazało się, że Przeworski jest to osobnik, który wygrzebał z gruzów znaczki pana Franciszka…
Wrażenie było kolosalne. Janeczka uprzytomniła sobie nagle, że pani Nachowskiej nie muszą się już czepiać, mogą ją zostawić w spokoju, wiedzą wszystko! Ostatnią zagadką był ów Przeworski, nikomu nie znany, a za to pozapisywany gdzie popadło. Tylko pani Nachowska miała o nim jakieś pojęcie…
— W tamtym czasie był to, oczywiście, młody chłopak — mówił dziadek. — Mieszkał w tym samym domu, znał pana Franciszka. Nie był nigdy kolekcjonerem, zgarnął te znaczki wyłącznie dla pieniędzy. Zrobił sobie spis, sprzedawał je potem sukcesywnie, z tym, że notował, co i komu sprzedaje. W ten sposób wiadomo było, jakie znaczki przeszły w ręce Barańskiego. Z panią Nachowska miewał liczne kontakty, bo ona przecież robiła wyceny, a on rozszerzył trochę swój zakres działania i handlował znaczkami na większą skalę. Spodobało mu się to zajęcie… Ale o znaczkach pana Franciszka dowiedziała się bardzo niedawno, sama się zresztą postarała, poprosiła Przeworskiego o jego notatki, zanim je znalazł, upłynęło trochę czasu i już mi o tym nie mogła powiedzieć, bo zaczęły się te historie z jej synem. Ponadto Barański poszedł dalej, zmuszał ją do oszustw, do zaniżania wycen… Prawdę mówiąc, była bliska obłędu. Nie znam szczegółów waszego działania, ale wiem od niej, że nagle uwolniliście ją od jakiegoś ciężaru w sposób może trochę dziwny, niemniej jednak skuteczny…
— Jak to…?! — oburzył się Pawełek. — Ona wie, że to my?! Miało być na pana Lewandowskiego!
Dziadek był tak uszczęśliwiony, że podobało mu się wszystko. Pobłażliwie pomachał fajką.
— Miało, owszem, i pan Lewandowski bardzo się starał przypisać sobie wszystkie zasługi, ale trochę mu nie wyszło. Źle się poczuł w roli przywłaszczyciela i pani Nachowska z łatwością odgadła prawdę. Osobiście uważam jej sprawę za wasz ogromny sukces, więc nie będę się czepiał metod.
Janeczka odstawiła pusty talerzyk po torcie, przysunęła krzesło do biurka dziadka i wsparła brodę na zwiniętych pięściach.
— No tak — powiedziała z satysfakcją. — Wyszło bardzo dobrze. To teraz opowiedz wszystko od początku jeszcze raz, ze szczegółami, po kolei, godzina po godzinie. Jak było, co kto zrobił i co kto powiedział.
— Tak jest! — poparł ją Pawełek. — Bo do tej pory to było streszczenie. A my chcemy detale!
Nałożył sobie kolejny kawałek tortu, przyjrzał mu się i zawahał. Gdzieś w głębi jestestwa zamajaczyła mu wizja konserwowego ogórka, albo okropnie kwaśnej pomarańczy. Oba produkty wydawały się osobliwie ponętne…
Rafał energicznie odwrócił krzesło tyłem do stolika z przyjęciem.
— Zgadzam się z przedmówcami — oznajmił. — Rany kota, patrzeć nie mogę na te słodkości… Gdzie ta gorzka herbata?!
Dziadek poprzestał na jednej porcji i czuł się doskonale. Nie miał nic przeciwko wielokrotnemu powtarzaniu tej całej przecudownej historii. Oparł się wygodnie, nabił fajkę i rozkoszując się wydarzeniami, zaczął opowiadać od początku…

* * *

— No i proszę! — powiedział z rozgoryczeniem Pawełek, wkraczając za Janeczka do jej pokoju. — Nie mogło im to wszystko poprzychodzić do głowy wcześniej? Obyłoby się bez tej całej roboty!
— Co na przykład? — zainteresowała się Janeczka i usiadła przy biurku.
— Wszystko, mówię. Musieliśmy się wtrącić, żeby zaczęli mieć dobre pomysły. Pani Piekarska chociażby, wystarczyło parę słów i od razu rąbnęła klasery. A pani Nachowska jeszcze lepiej…!
Pani Piekarska, jako pierwsza, wyraziła im olbrzymią wdzięczność za znaczki i za zdemaskowanie Okularnika. Jako następny, podziękował im z ogniem pan Lewandowski za wkład w jego pracę doktorską, która zdecydowanie nabrała rumieńców. Wreszcie zaczęła im dziękować pani Nachowska ze łzami w oczach. Szajka złodziei samochodowych znikła z horyzontu, po kradzionych przedmiotach nie pozostał żaden ślad, a złoczyńcy znaczkowi odczepili się wreszcie i dali jej spokój. Gdyby zaś nadal próbowali bruździć, postanowiła osobiście podpalić dom Barańskiego.
— I powiedziała im o tym — podkreślił z uznaniem Pawełek. — Wzięli ją za wariatkę, sama mówi, że od tego wszystkiego mogła zwariować, więc pewnie pomyśleli, że faktycznie. Wariatów każdy się boi, odpalantowali się raz na zawsze.
Jako ostatnia, złożyła im podziękowania mamusia Karoliny. Jej zdaniem, Karolina prezentowała dotychczas przerażającą nieruchawość, która przeszła jak ręką odjął. Obecnie jest nie ta sama i jej mamusia ma nadzieję, że tak już zostanie.
Janeczka wyjęła z szuflady częściowo zapisany zeszyt z aktami sprawy.
— Właściwie pani Nachowska wyszła nam najlepiej — orzekła, przeglądając go w zadumie. — Z tym jej synem rzeczywiście mamy cały sukces. Stuprocentowy.
— Cały — przyświadczył Pawełek z satysfakcją. — Szkoda, że ze znaczkami tylko pół!
— Niecałe pół.
— Jak to?! Dziadek powiedział, że całe!
— Z grzeczności tak powiedział. I ze szczęścia. Zresztą, na ilość owszem, jest pół, ale na jakość nie ma.
— Bo co?! Janeczka westchnęła ciężko.
— Bo brakuje tej serii dopłaty z dziesięciokoronówką. Przypomnij sobie, piętnaście sztuk na całym świecie. Przeworski sprzedał to jakiemuś Wyprychowi, a Wyprych wyjechał na zawsze dawno temu. Więc całej połowy nie ma, wykluczone
Pawełek zmartwił się i klapnął na fotelik.
— No dobra, pół, a pani Nachowska cała, to razem wychodzi… Jeden i jedna druga, a powinno być dwa… To razem wychodzi trzy czwarte!
Janeczka była nieubłagana.
— Pani Nachowska to jest produkt uboczny i wcale nie o nią chodziło od początku, więc trzeba jej odjąć dziesięć procent. Tak uważam. I dziesięć procent na Wyprycha… Od połowy, to od całości będzie pięć procent. Razem wychodzi…
Zapisała liczby w zeszycie i policzyła.
— Razem wychodzi jeden trzydzieści pięć podzielone przez dwa, to jest zero, sześćdziesiąt siedem i pół. Dwie trzecie.
Spragniony maksymalnych osiągnięć Pawełek zirytował się nieco.
— Tak prawdę mówiąc, to od początku o nic nam nie chodziło…
— Jak komu — przerwała sucho Janeczka.
— Bo co…?
— Bo mnie tak. Owszem, najpierw chciałam tylko sprawdzić, co się w ogóle dzieje, ale zaraz potem, przypomnij sobie, zgadłam, że nam się uda ćwierć sukcesu. Jak tylko dziadek dał nam spis pana Franciszka.
— Ćwierć! A jest dwie trzecie! To i tak jest lepiej, niż miało być, nie?
— Ale Barański jest żywy i dalej będzie fałszował — ciągnęła bezlitośnie Janeczka. — I cała ta szajka też działa w dalszym ciągu. Nie udało się nam wykończyć ich całkiem, więc właściwie te nasze dwie trzecie też jest takie… wybrakowane.
— a cos ty chciała, wymordować ich wszystkich?! — rozzłościł się Pawełek. — A w ogóle dwie trzecie, dwie trzecie…! Kretyńskie ułamki! Dosyć mam tego, ja chcę osiągnąć cały sukces, porządny, a nie jakiś tam bubel! Wszystko mi jedno w czym!
Janeczka z zainteresowaniem popatrzyła na brata i zamknęła zeszyt.
— Bardzo dobrze — pochwaliła. — Mnie też gryzie te dwie trzecie i też chcę całość. Jeszcze nie wiem, co tu zrobić i jak, bo przecież nie pojedziemy zaraz szukać po całym świecie tego Wyprycha. Może trochę później, ale nie tak od razu…
— Musi być Wyprych? Nie może być na razie cokolwiek innego?
— Może, owszem. Nawet powinno. Poszukamy sobie czegoś odpowiedniego, najlepiej zacznij natychmiast. Od początku będziemy się specjalnie starać i zobaczymy, co z tego wyniknie…
Pawełek spojrzał na siostrę i wyraźnie poczuł, jak coś się w nim zacięło. Te dwie trzecie było nie do zniesienia, to prawie klęska! Otóż nie popuści, osiągnie rzetelną całość, różne osoby będą na niego patrzeć rozbłysłymi podziwem, czarnymi oczami… To jest, nie tak, sam na siebie będzie patrzył w podziwie… Wszystko jedno zresztą, kto tu na kogo będzie patrzył, w każdym razie z miejsca zaczyna się specjalnie starać i zobaczymy, co z tego wyniknie!
Irytujące dwie trzecie sukcesu przeistoczyło się w potężny doping…
Koniec.
